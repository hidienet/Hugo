---
title: '[燉] 澳州牛奶公司 - 蛋白燉鮮奶、杏汁燉雞蛋'
date: 2021-03-24T16:30:00.000+08:00
draft: false
images: ["/images/ausdairy.jpg"]
tags : [flavor - 螞蟻族, satisfaction - 黃店懲罰日]
---

食碗燉蛋啫，唔使拎藤條擸木棍嘅！   

![](/images/ausdairy.jpg)

**澳州牛奶公司 - 蛋白燉鮮奶、杏汁燉雞蛋**  
當你以為去澳牛係諗緊食咩光速ABC餐  
其實我由細係一直以為呢度係飲鮮奶食甜品嘅地方  
但次次都要諗究竟「响牛奶公司梗係要食奶制品」  
定係「不過燉蛋又真係又滑又香杏仁味喎」咁  
選擇呢家嘢，細路先至要㗎啫  
我當然會係「我全部都要」啦哈哈哈！  
  
然而呢兩碗嘢熱食又好凍食都好啦  
從來都唔會有一次令我失望  
嫩嫩滑又香奶味；又濃郁杏汁 x 蛋味  
而且唔會爆甜真係幾時都咁好食  
  
加上咁多年都係光速上枱  
左邊嗌完右邊就擺低  
同埋佢哋嘅極速計數呢家嘢堅係特色  
  
話時話好似咁多年都無畀啲哥哥仔話過  
係細個有時要諗嗰陣佢哋好好咁話「好你諗到再叫我」咋  
通常就算有條隊仔都去得好快嘅  
响等嘅時間基本上都已經揀好  
啊！大個咗啲先有食常餐快餐嗰啲囉  
茶記嘢我不嬲麻麻  
係個炒蛋幾滑叉燒湯意都OK咁  
最緊要係跟餐樽牛奶囉！  
