---
title: '[粉] 不忘 - 石磨腸粉、手工水餃'
date: 2021-03-15T04:30:00.000+08:00
draft: false
images: ["/images/batmong.jpg"]
tags : [flavor - 行膳積腹, satisfaction - 黃店懲罰日]
---

之前去過兩次都太晏   
唔係無晒水餃就直頭賣晒  
今次就早啲去等佢開門  
咁就一定食到喇～  

![](/images/batmong1.jpg)

**輕怡套餐：石磨腸粉 - 香蔥肥牛 + 薑蓉豬膶**  
豬膶腸就嗌硬嘅  
點知冇特別睇到係兩餸    
就諗緊double豬膶好冇  
不過又心郁郁想試多樣料  
就加肥就肥死就死嘅肥牛啦  
腸粉皮超～ 薄～ 又香米味  
豬膶味道唔會腥  
肥牛味香就梗㗎啦  
好好味呀佢！  

![](/images/batmong.jpg)

**招牌浮雲石磨腸粉 - 芫茜**  
係啦，食啲肥漏漏嘅嘢咪「懺悔」吓囉  
好綠色嘅腸粉呢！  
雖然我唔係啲咩茜茜茜茜嘅女人  
但係呢兜嘢一啲都唔討厭仲好好食呀  
芫茜爽口又香，腸粉皮皺皺滑滑咁  
不枉我三顧草廬都要嚟呢（握拳）  

![](/images/batmong2.jpg)

**輕怡套餐：雞湯手工餃 - 韭菜豬肉餃 | 潮州福合埕牛筋丸**  
水餃腸粉係同一個套餐  
揀咗香口啲嘅韭菜  
豬肉新鮮韭菜都味香  
一路食一路見住員工一路推車去新鮮包  
所以當然係每日賣晒就冇啦  
可惜好水餃皮對我嚟講有啲削  
唔完美，可接受  
腸粉好食啲（哈）  
而牛筋丸完全係有得返返去[德發](https://hidie.net/takfat/)嘅味道  
好好咬好L好食啊！  

![](/images/batmong3.jpg)

**壹品豆漿 黑芝麻**  
本身冇特別想飲嘢  
點知後面枱條友飲完一支又叫一支  
有無咁吸引呀？  
嚟到先知係元朗國牌子嘅豆漿  
（等我仲以為係自家製㖭）  
Mmm... 飲開[自製豆漿](https://hidie.net/gingersoymilk/)嘅我當然係覺得唔夠濃郁啦  
唔緊要啦照飲啦...  
