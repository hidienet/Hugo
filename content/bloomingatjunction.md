---
title: '접점개화 | 接點開花 | Blooming at the Junction'
date: 2018-03-28T20:46:00.001+08:00
draft: false
aliases: [ "/2018/03/blooming-at-junction.html" ]
tags : [amusement - exhibition]
---

講起韓國，第一時間會諗起整容冇禮貌粗魯  
定係劇集綜藝K-pop卡通蔘雞湯辣年糕部隊鍋？  

![](/images/bloomingatjunction.jpg)

然而，呢個國家同其他地方一樣  
都有好多藝術家同作品㗎～  

![](/images/bloomingatjunction1.jpg)

雖然就冇李禹煥、朴栖甫嗰啲著名「單色畫」畫家嘅作品  
不過左邊嘅「韓式簡約畫」都算好接近...  
  
**《Burnt Under & Ultramarine》（1991-1993）**  
**－ 尹亨根 Yun Hyong Keun**  
用大畫筆畫响亞麻布  
再等啲顏料好似紙咁自然暈開  
同一般認知嘅單色畫表達嘅「自然無為」唔一樣  
呢個只係運用油畫布畫呢種西方元素  
去體現主張克制、整潔嘅儒家文人精神  
  
中間同右邊都係 **《無題》（1972 | 1962）**  
**－ 郭仁植 Quak In Sik**  
(中) 重疊顏料而成，以延續其延續性  
(右) 以玻璃上面再有唔同嘅碎玻璃  
帶出緊張嘅氣氛同反映物件嘅本質  

![](/images/bloomingatjunction2.jpg)

**《巫俗-16》（1985）**  
**－ 朴生光 Park Saeng Kwang**  
係嘅，「單色畫」係出名  
咁當然唔會乜嘢都得單色㗎嘛（色盲咩？）  
紅藍黃綠黑白道用齊  
用簡單而強烈嘅線條同色彩  
去描繪巫師為咗治愈病人而作法嘅畫面  

![](/images/bloomingatjunction3.jpg)

**《無題》（1985-1987）**  
**－ 金洪疇 Kim Hong Joo**  
雕像、人、風景  
放埋一齊嘅佢哋睇落冇交集  
但又會唔覺得突兀  

![](/images/bloomingatjunction4.jpg)

(左) **《從現象到痕跡》（1970）**  
**－ 金丘林 Kim Ku Lim**  
幾幅相，靈感來自韓國傳統民俗遊戲「放鼠火」  
响河堤嘅草皮燒啲幾何圖案  
然後等草皮自然生長返  
  
(中) **《抹布》（1974）**  
**－ 金丘林 Kim Ku Lim**  
影像藝術（video啦即係）  
用壓縮嘅抹布無數次擦拭枱面上面嘅灰塵  
抹布黏住啲塵，以過咗一段時間  
塊抹布自己都化做塵埃  
  
(右) **《風 － 民俗遊戲》（photographed: 1971 | printed: 1990's）**  
**－ 李升澤 Lee Seung Taek**  
個個都整雕塑；你估人人都整雕塑㗎？  
呢位藝術家就話要追尋「偽雕塑」  
唔用切割打磨硬嘢  
而用風火海水等自然同流動嘅媒介做成作品  
好似今次展出嘅相咁  
紅色嘅豐漁祭、城隍廟嘅布同旗幟  
加埋風，就成為呢幅作品  

![](/images/bloomingatjunction5.jpg)

**《文學非書》（1988）**  
**－ 白南準 Paik Nam June**  
一張安裝咗電視嘅雙座椅  
凳背係各半個寫住「歐亞大達」嘅地球儀  
左邊凳上面用漢字寫咗中國古籍名  
右邊凳就寫咗卡夫卡、莎士比亞、哥德嗰啲西方文豪同古籍嘅名  
簡單咁表達咗東西方嘅文學嘅真理相通  
亦盼望東方西方嘅和諧  

![](/images/bloomingatjunction6.jpg)

**《溪谷變奏》（2016）**  
**－ 金浩得 Kim Ho Deuk**  
棉布上面嘅水墨畫  
以一筆揮之嘅方式嚟表演水奔流到溪谷嗰陣嘅能量  

![](/images/bloomingatjunction7.jpg)

呢種揮筆嘅力度  
突然諗起井上有一（ㅋㅋㅋ sorry）  

![](/images/bloomingatjunction8.jpg)

**《Bukak JaeSaek Do》（2016）**  
**－ 羅賢 Na Hyun**  
响不鏽鋼盤嘅水面上創作山水畫  
完成後等水蒸發顏料沉澱  

![](/images/bloomingatjunction9.jpg)

呢幅作品，係畫家致敬實景山水名畫家謙齋鄭敾  
(傳統) 山水畫《仁王霽色圖》而成嘅  

![](/images/bloomingatjunction10.jpg)

**《Diamond Mountain - RED》（2017）**  
**－ 黃仁基 Hwang Inkie**  
Lego畫近年都唔少  
而呢幅係從謙齋鄭敾 (頭先講過喇)嘅中國山水畫啟發  
做出Lego版《金剛全圖》  

![](/images/bloomingatjunction11.jpg)

**《Between Red - 106 DEC01》（2016）**  
**－ 李世賢 Lee Sea Hyun**  
紅色嘅風景畫  
畫嘅地方係非軍事區地帶嘅景象  

![](/images/bloomingatjunction12.jpg)

靈感嚟自佢服兵役嗰陣  
响唔係執勤嘅時候用紅外線監視鏡頭望到嘅嘢  

![](/images/bloomingatjunction13.jpg)

**《Cities on the move》（2011）**  
**－ 金守子 Kim Soo Ja**（我承認讀佢個名嘅時候笑咗）  
張相影住一個女人坐向一堆韓國傳統嘅閨房包袱移動緊  
想由女性角度帶出儒家思想父系社會中韓國女性嘅地位同悲歡  

![](/images/bloomingatjunction14.jpg)

**《Bottari》（2017）**  
**－ 金守子 Kim Soo Ja**  
呢種包袱，有靚靚嘅刺繡  
藝術家以呢樣嘢去探討現代人居無定所嘅生活  

![](/images/bloomingatjunction15.jpg)

**《ON-AIR 系列》（2010）**  
(左) **《Prajna-Paramita Sutra 260 words》**  
(中) **《Analects of Confucius 15187 words》**  
(右) **《Tao-te Ching of Laotzu 5290 words》**  
**－ 金我他 Kim Atta**  
唔寫佢哋三幅嘢係咩  
應該唔會估得到其實佢哋係  
老子《道德經》、佛教《般若心經》等等嘅影像... 囉  

![](/images/bloomingatjunction16.jpg)

**《Sociology》（1984）**  
**－ 丁卜洙 Jung Bocsu**  
炭畫作，响軍事獨裁極強大嘅時期  
唔講政治唔表態，只係訴求「民眾美術」  

![](/images/bloomingatjunction17.jpg)

**《波茨坦會議》（2012, 2013）**  
**－ 徐庸宣 Suh Yongsun**  
頭先嗰位唔講政治  
呢位就直頭以政治為題材  
用強烈嘅色彩去描繪二戰後  
美國、蘇聯、英國等強國响波茨坦會晤  
而嗰次會議更為朝鮮半島分為南北兩部分埋咗伏線...  

![](/images/bloomingatjunction18.jpg)

**《The Mandala Series #007》（1998）**  
**－ 朴炫基 Park Hyunki**  
片場27'02"，用幾百張淫褻相同帶有佛教色彩嘅畫面交錯  
創造出當代曼陀羅，詮譯「色即是空」嘅世界  

![](/images/bloomingatjunction19.jpg)

**《Translation Blue & White Series》（2009-2013）**  
**－申美璟 ShinMeekyoung**  
呢啲唔係陶瓷，係番梘嚟㗎！  

![](/images/bloomingatjunction20.jpg)

作品上面有畫住東西、方嘅畫  

![](/images/bloomingatjunction21.jpg)

行近聞過，真係番梘嚟㗎！！  
  

![](/images/bloomingatjunction22.jpg)

(左) **《SNMIA - 101H》（2006）**  
(右) **《SNMIA - 083H》（2003）**  
**－ 裴炳雨 Bae Bienu**  
攝影作品，古國新羅首都慶州叢林嘅松樹  

![](/images/bloomingatjunction23.jpg)

(左) **《OSK 10 BW PL》（2005）**  
(中) **《HR 10-1 BW PL》（2006）**  
(右) **《OSK 03 BW PAN》（2005）**  
  
**－ 具本昌 Koo Bohnchang**  
呃，驟眼望以為係素描  
原來係用長曝光去影韓國傳統嘅白瓷  
而唔華麗而簡樸嘅白瓷去展現淡泊同樸實嘅文人精神  
  
  
呢19位藝術家嘅作品各有特色  
慢慢睇再消化吓先...（然後去食韓燒 XD）
