---
title: 'Blue Elephant Thai Brasserie - Thai style afternoon tea set'
date: 2019-05-13T15:30:00.000+08:00
draft: false
aliases: [ "/2019/05/blue-elephant-thai-brasserie-thai-style.html" ]
tags : [flavor - 行膳積腹, flavor - 螞蟻族]
---

之前去曼谷原本都想試呢間皇室菜  
奈何間嘢嘅位置唔順路咁咪算囉  
反正，香港都有得食（嘻）  

![](/images/blueelephant.jpg)

仲要係勁抵食嘅高水準下午茶set  
先食鹹點再食甜品  
由下層講上去啦  
  
下層嘅炸物鹹點有外脆內彈牙嘅**香脆蝦餅**  
外皮薄脆嘅**泰式春卷**  
同埋連住脆殼蝦尾嘅**泰式比利時炸蝦**  
佢個比利時唔係地方名嘅比利時Belgium  
係直譯brasserie croquette個brasserie咁解  
（menu串croquette串咗cr**q**qette有啲搞笑）  
  
中層係蒸&鹹冷點  
左手邊黃色底係**馬可Ma Hor**  
將熟肉碎調味煮好再放响菠蘿上面  
中間用**蔞葉**（檳榔葉唔係蕉葉）包住造成嘅**柚子蟹肉沙律卷**  
好清新同鮮味，蟹肉一絲絲咁好足料  
右邊藍色白色唔同造型但都同味嘅係**皇家宮殿蒸餃子**  
個形靚嘅味道都唔錯  
係因為要呢個造型個皮一定會厚啲  
如果攤太耐先食個鴿頭會太硬  
  
頂層當然係甜品time  
趁熱會好好食嘅**暖心榴槤撻**  
榴槤味非常濃郁唔鍾意食榴槤嘅話就慘慘豬喇  
**泰式辣朱古力**係有微微嘅辣味  
唔係好食得辣嘅我覺得佢個辣味可以接受  
呢種微微嘅刺激感成立啪係冇問題嘅  
最後係**班蘭撻**  
班蘭味嘅撻，that's it！  

![](/images/blueelephant1.jpg)

跟餐包埋咖啡或茶  
但見到menu有得加錢食呢杯**水仙芒果糯米飯沙冰**喎  
鍾意芒果糯米飯而呢個天氣食透心涼嘅嘢又啱嘛  
芒果味清香糯米唔會攪到好散  
仲有微細細一粒粒咁咬吓  
有椰汁味而唔會太濃冚咗芒果個味  
食完好飽好飽仲凍到打冷震，正！  
  
  
呢個set CP值極高  
係啲位排得極密  
隔離枱兩位港嬸講是非八卦同無聊嘢每句都聽得清清楚楚  
是但啦畀嗰一百幾十仲要啲嘢好食  
唔好咁高要求啦哎吔～～～