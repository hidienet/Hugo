---
title: '[歐] 森美餐廳 Cafe Sammi'
date: 2022-09-16T10:00:00.000+08:00
draft: false
images: ["/images/cafesammi.jpg"]
tags : [flavor - 行膳積腹, satisfaction - 黃店懲罰日]
---

同佢搵餐廳揀嘢食嘅最大分別  
會係我鍾意試完一間下次會試第二間  
佢呢鍾意去一間餐廳就會翻兜翻兜再翻兜  
好啦咁呢間又真係好食嘅  
所以由日食到夜都未食得厭...  

![](/images/cafesammi1.jpg)

**火腿滑蛋牛角包**  
嗱！好鍾意食牛角包嘅我見到一大清早就有佢買仲送埋上嚟  
本身件事已經夠美好  
加上外賣嚟都仲係熱嘅  
個包夠酥蛋皮夠軟滑沙律菜都新鮮  
點都係個good morning啦！  

![](/images/cafesammi2.jpg)

**香煎牛肉眼扒**  
**配迷你牛角包、炒蛋、炸薯餅、茄汁焗豆**  
外賣都好味堂食都唔會伏  
牛扒肉質夠腍汁standard嘅  
茄汁豆咪茄汁豆囉(mini) all day必備㗎啦  
（加上本身都鍾意食）  
現場食嘅炒蛋再滑身啲  
炸薯餅係其中一樣嘅早餐至愛  
夠脆夠熱有薯味就已經好滿足喇  
哈哈哈，牛角包啊yeah雖然係迷你版都好開心呀！  

![](/images/cafesammi3.jpg)

**美國豬梅扒**  
**配迷你牛角包、炒蛋、炸薯餅、茄汁焗豆**  
豬同牛都一樣好食  

![](/images/cafesammi4.jpg)

就算揀**牛奶** (full cream milk) 都唔使另外加錢  
果然cafe同茶記係有明顯嘅分別  

![](/images/cafesammi5.jpg)

**碎蛋芝士牛角包**  
為免阻打工仔s食lunch所以會响tea time先幫襯  
tea set嘅牛角包餡料比早餐嘅豐富  
碎蛋沙律個份量少咗啲  
但係勝在啲芝士同番茄生菜都大大塊都夠晒飽  

![](/images/cafesammi6.jpg)

**煙三文魚牛角包**  
有大片新鮮煙三文魚、芝士、番茄同生菜做餡  
用熱辣辣外酥脆內鬆軟嘅牛角包夾住  
簡單而美味，好好味呢～  

![](/images/cafesammi7.jpg)

啊！呢度啲**凍咖啡**都唔錯  
不過個menu有**西柚汁**又無理由唔飲，哈！  

![](/images/cafesammi8.jpg)

終於嚟到夜晚打大佬嘅時間  
à la carte咁叫都會有湯跟  
是日**紅湯**，無咩特別驚艷亦唔會覺得唔好味  

![](/images/cafesammi9.jpg)

**南瓜湯**就濃郁啲  
至少兩款湯都係熱，味道都唔會太淡太鹹咁  

![](/images/cafesammi10.jpg)

**鳳尾蝦香芒牛油果他他**  
相比好似草飼牛咁隊個"森美沙律"  
當然會揀個睇menu就知道會好食嘅生果 & 蝦呢個組合㗎啦  
爽口蝦 x 滑身微酸芒果 x 軟滑牛油果  
配埋新鮮沙律菜加意大利陳醋醬  
咪就係好食囉，完。

![](/images/cafesammi11.jpg)

**意式番茄燴肉丸**  
個茄base唔會好甜有返啲正常番茄有嘅味道，good！  
肉丸唔係實的的嗰種，好索汁自己本身又香肉汁  
加乘起嚟咪又係好正囉！  

![](/images/cafesammi12.jpg)

**香辣白酒煮大蜆**  
上菜嘅時候比佢嚇咗一嚇  
因為suppose白酒煮蜆會似  
介乎白酒煮青口至清酒煮蜆之間  
而呢兜個樣就似喇沙咖喱啲friend咁  
不過食落就知真係白酒啦  
仲有濃郁牛油味同新鮮蜆嘅鮮甜味  
又一道美味佳餚！  

![](/images/cafesammi13.jpg)

**風腿芝士pizza**  
ham & cheese嘅組合無得輸  
佢呢隻pizza個餅底係超薄脆餅嗰種  
完全係happy food～～～  

![](/images/cafesammi.jpg)

**番茄蟹肉意大利粉**  
有番茄有蟹肉有蟹籽滿滿料嘅pasta  
意粉唔會煮得腍身，又夠香又好味  

![](/images/cafesammi14.jpg)

**美國安格斯西冷牛扒（12安士）**  
早餐細牛扒都okay夜晚唔會點跌watt啩  
係啲之餘比早餐嗰塊juicy嘅  
有噍頭有肉味連配菜都係心機嘢（心）  

![](/images/cafesammi15.jpg)

飽㗎！但係都食吓呢度啲**蛋糕**嘅  
handmade嘢唔錯嘅  
以bakery嚟講，都係牛角包好食啲啫 XDDD  
  
啊！兩間都係叫**森美餐廳**  
然而呢間Cafe Sammi同[Sammy's Kitchen](https://hidie.net/sammyskitchen/)係唔同餐廳嚟㗎～  
  
