---
title: '[粵] 楚撚記大排檔'
date: 2022-09-09T10:00:00.000+08:00
draft: false
images: ["/images/chorland.jpg"]
tags : [flavor - 行膳積腹, satisfaction - 黃店懲罰日]
---

一路揭揭揭個menu就超～ 煩～ 惱～    
我同佢兩條友得兩個胃  
但係又樣樣嘢都好想食喎，點算好？  

![](/images/chorland1.jpg)

**竹蔗茅根紅蘿蔔馬蹄水（冷）**  
足料去煲所以夠晒甜啊！  

![](/images/chorland2.jpg)

**杞子龍眼菊花蜜（冷）**  
都好飲嘅，不過個菊花味濃啲  
對大肚中嘅我嚟講好似寒咗少少咁啫  

![](/images/chorland.jpg)

**楚撚記脆皮燒BB鴿**  
鞦韆大搖籃咁上  
不過隻燒鴿個樣比個裝飾更吸引  
隻鴿夠晒鹹香唔使蘸淮鹽都okay  
外皮脆卜卜鴿肉又會漏油真係好鬼正！

![](/images/chorland3.jpg)

**芝士琵琶豆腐**  

![](/images/chorland4.jpg)

一定要蘸上芝士醬

![](/images/chorland5.jpg)

就咁蘸都唔夠，倒多啲倒多啲啦please

![](/images/chorland6.jpg)

啲琵琶豆腐隻隻都係脹卜卜  
咬落回彈又香魚味  
係就算係猛咁倒芝士醬都食到嘅魚味  
佢最勁係炸嘢但係一啲都唔油膩，好好食呀！  

![](/images/chorland7.jpg)

**黃金椒鹽粟米**  
呢個係估佢唔到嘅驚喜菜式  
鹹香嘅椒鹽味配飆汁嘅粒粒粟米  
外乾內爆甜甜嘅粟米汁  
只可以形容為欲罷不能嘅美味（大大心）  

![](/images/chorland8.jpg)

**香煎黑松露手打蓮藕墨魚餅**  
蓮藕爽脆墨魚滑彈牙  
煎過之後上下焦脆味更濃郁  
係略嫌墨魚味畀黑松露味蓋過  
無計，黑松露進來都係味霸嘅食材...  

![](/images/chorland9.jpg)

**酥炸黑松露芝心手工乒乓球牛丸**  
唔係賴尿牛丸卻一樣會爆漿  
同墨魚餅嗰個黑松露有啲分別  
就係牛丸同芝士個味終於大過黑松露  
而牛丸個面因為係炸過  
會比一般湯牛丸乾身好多  
加上味道偏鹹嘅，送酒就一流喇！  

![](/images/chorland10.jpg)

**脆皮炸大腸（鳳梨底）**  
個腸皮脆到爆中間層脂肪去走咗唔太肥  
裡面啲肉唔會好韌一咬就咬得開而且無臊味， 正！  

![](/images/chorland11.jpg)

**難忘漁港蝦醬骨（海山骨）**  
蝦醬炸薄豬扒呢樣嘢點可以唔食？！  
味道超～ 濃～ 個蝦醬味出到爆廠  
啲肉唔似佢炸出嚟睇到個樣咁乾好juicy  
好好肉地兼且勁鹹香，大肚無酒飲真係好可憐 TT  

![](/images/chorland12.jpg)

**白灼八爪魚仔配秘製超惹味醬汁**  
啊！終於唔係碟煎炸嘢  
新鮮八爪魚仔就咁白灼已經好好食  
有埋提味薑蔥絲同超爽口芽菜  
加埋個惹味辣辣地更不得了  
冷盤不輸熱氣嘢嘅送酒程度堅係勁呢！  
（繼續奈何無得飲酒）  

![](/images/chorland13.jpg)

**菠蘿拔絲咕嚕肉（梅頭）**  
梅頭肉就係又香又腍身囉  
but食到後期再隊甜多過酸嘅嘢就有少少吃不消喇  

![](/images/chorland14.jpg)

**豉汁蒸魚雲**  
勁多豆豉，爆鹹（完）  

![](/images/chorland15.jpg)

**蕃薯糖水**  
糖水係送嘅但絕對唔係求其出品  
碗嘢熱嘅，蕃薯香甜糖水base唔會濃甜  
卻足片糖同老薑味  

![](/images/chorland16.jpg)

**清保涼糖水**  
凍嘅話就係呢款， 清爽唔會爆甜  
作為飯後甜品仲吔咁多熱氣嘢就啱啱好  

![](/images/chorland17.jpg)

話明大排檔啲嘢梗係又鹹又熱氣好送酒  
然而無酒飲咁食法真係好漏  
嘢係好好食嘅，樣樣都係料新鮮廚師又煮得好  
要鑊氣夠鑊氣求其餐牌揀樣都無得輸  
不過都係適合多啲人食嘅日子  
嗯... 有時限嘅餐廳又好難大班人食喎有啲矛盾  
好似我同佢兩丁友嘅話去食多幾次先得啊  
鬼叫佢樣樣都鬼咁吸引咩？！  
