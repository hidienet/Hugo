---
title: 'Dear Coffee & Bakery '
date: 2018-10-18T11:23:00.000+08:00
draft: false
aliases: [ "/2018/10/dear-coffee-bakery.html" ]
tags : [flavor - 行膳積腹, flavor - 飲！]
---

食嘢飲嘢，當然係要坐埋邊慢慢嘆啦~  

![](https://4.bp.blogspot.com/-ysp-ZF7xfb0/W8f6Y4avEgI/AAAAAAAABMM/R_jATV6k-oIiObBIpk3pjKZFkarnZFN3ACLcBGAs/s640/IMG_20181017_123553.jpg)

caffè latte  
慢慢嘆得嘅梗係唔少得咖啡呢樣嘢  
house blend嘅係混種咖啡  
香醇唔點帶苦澀，配奶唔錯吖  

![](https://3.bp.blogspot.com/-UVMGVOOdheQ/W8f6K43GRII/AAAAAAAABMI/6h2Al2ao9v8_k1DXWPQF35Ml9ItKKOhNQCLcBGAs/s640/IMG_20181017_105638.jpg)

bread combo with miso & pickles  
話晒呢度係bakery，叫返個包set先  
角落厚多士個邊好脆而包位軟軟咁  
連埋啲牛油就係啱啱好  
我係指送湯啱啱好  
平日麵包配湯嘅會係西湯  
估佢唔到原來同味噌湯都咁夾  
同埋啲唔會太鹹嘅漬物  
爽脆鬆軟都齊好出色  
尤其隻醃青瓜… 好正！  
意大利香草包就散發微微香草氣息  
乾面微軟嘅包唔花巧咁食到原味  
都係配湯就夠，唔會乾到感覺插喉嚨  
最最最驚喜係抹茶醬麻糬貝果  
個bagel好贅手非常重秤  
面頭唔會拎到成手油  
裡面含麻糬極~ 煙~ 韌~~~  
唔甜㗎佢，仲勁勁勁有抹茶味  
好啦佢係用小山園嘅抹茶啦  
落足料咪夠晒香囉  
  
combo嘅包唔係自選嘅  
所以未試到話係必試嘅紫薯包  
仲有隻南瓜包都幾吸引咁  
不過呢度啲手工包係食材限定嘅  
即係每個星期有咩靚料就整咩包嗰種  
遇啱咩咪試咩囉…  

![](https://1.bp.blogspot.com/-osxEzfjnN_s/W8f7NZj0bKI/AAAAAAAABMY/UWwpJpFruOIaAK7bqL3WDf1GAn4xvcUcQCLcBGAs/s640/IMG_20181017_104116.jpg)

另外有叫caffè latte macchiato  
未溝開嘅espresso更能帶出個啡味  

![](https://2.bp.blogspot.com/-YkB45lLHurs/W8f7X_6F3lI/AAAAAAAABMc/QJxectrosWcCfSWr8aWzwFDAp8RfIILnwCLcBGAs/s640/IMG_20181017_104427.jpg)

magic  
豐腴嘅奶泡，唔會過於突出嘅啡味  
所有嘢都好平衡  

![](https://2.bp.blogspot.com/-uoZwDIkp86o/W8f7l27M-zI/AAAAAAAABMk/i-J6lef1RK8py6ruQ-1_7bIhKSrnb57DgCLcBGAs/s640/IMG_20181017_104233.jpg)

要食得飽有包包都有full breakfast  
有炒滑蛋薯餅濃郁味芝士腸凍火堆超新鮮生菜同加咗檸檬汁嘅鮮提子  

![](https://3.bp.blogspot.com/-dZpoFp3gAb4/W8f7tPuwZ_I/AAAAAAAABMs/HLziwvY4_kMcSkcrkNk_aQhFVBlBqSBbQCLcBGAs/s640/IMG_20181017_104225.jpg)

同green breakfast  
啲肉轉做煎番茄同zucchini炒鮮菇  
  
全部嘢都係非行貨出品  
用心製作呢家嘢就連我呢種素人都食得出  
好味呀啲嘢，絕對值得推薦~！