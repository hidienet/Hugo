---
title: '糖宮甜品專門店 Dessert Palace'
date: 2020-05-03T21:47:00.000+08:00
draft: false
aliases: [ "/2020/05/dessert-palace.html" ]
tags : [flavor - 螞蟻族]
---

雖然食得糖多會令人肥又會加速衰老  
但係如果好食嘅話... 肥咪肥老咪老囉唔理得咁多（全放棄狀態）  

![](/images/dessertpalace.jpg)

**黑糖水信玄餅**  
自己跟住recipe整都唔會難食得去邊嘅滑嘟嘟水信玄餅  
呢度食都唔會差得去邊啦～  

![](/images/dessertpalace1.jpg)

**椰皇燉蛋白**  
呢間嘢日以繼夜夜以繼日又再日以繼夜夜以繼日咁批椰皇  
冇計啦鬼叫佢哋整嘅椰皇系都好食咩  
唔起勢批邊做得切呀？  
呢款係最最最standard嘅熱椰皇燉蛋白  
椰味香奶味濃蛋白夠滑冇任何嘢可以挑剔  

![](/images/dessertpalace2.jpg)

**焦糖椰皇燉蛋白**  
椰皇燉蛋白凍食版本  
一揭個椰蓋以為自己叫錯咗椰皇crème brûlée  
食落去又以為人哋整咗個脆糖落蛋白度  
統統唔係！只係照字面嘅有脆焦糖面嘅椰皇燉蛋白  
脆糖面加落凍咗嘅燉蛋白甜度啱啱好  
（因為凍嘅甜品一樣糖分但甜度會減少）  
凍食嘅蛋白感覺creamy啲（3.6牛奶唔係流料）  
有啲似crème brûlée但少咗蛋味多咗椰味咁  

![](/images/dessertpalace3.jpg)

**榴槤爺爺**  
繼續開椰皇啦！  
椰皇燉蛋白底加榴槤肉小丸子仲有球榴槤雪糕  
滑、漿、韌、爽一次有齊  
奶凍無得輸再配無敵嘅榴槤...  
太幸福喇呢個組合（大心）  

![](/images/dessertpalace4.jpg)

開得椰皇多當然會有好多**椰水**  
鍾意就嗌佢啦，一次過清甜消暑解渴嘛  

![](/images/dessertpalace5.jpg)

**榴槤雪花冰**  
講開榴槤，就唔少得呢兜榴槤雪花冰  
榴槤味濃到震！仲要加舊榴槤肉喎  
又有滑捋捋水晶同勁Q彈嘅小丸子加埋脆卜卜粟米片  
食呢兜嘢真係好開心呀喂～  

![](/images/dessertpalace6.jpg)

**菠多野結冰**  
冰品仲有呢個原個菠蘿冰  
冰裡面有粒粒鮮菠蘿  
隔離兜椰汁白涼粉又有原片鮮菠蘿  
足料到爆燈呢！  

![](/images/dessertpalace7.jpg)

**楊枝甘露雪花冰**  
椰奶芒果汁 x 芒果雪花冰 x 芒果粒 x 柚子  
咪就係超凍版嘅楊枝甘露囉呵呵（廢話真係好廢囉）  

![](/images/dessertpalace8.jpg)

**芒果拿破侖**  
鍾意芒果；又鍾意酥皮  
食呢個拿破侖就啱晒  
脹卜卜嘅酥皮即叫即整四方puff咁樣唔塌皮  
吉士蛋味香芒果又夠甜  
因為叫先整，就唔會好似傳統嗰啲咁做夾層  
但都唔會影響佢嘅美味啊！  

![](/images/dessertpalace9.jpg)

**榴槤酥皮卷**  
熱辣辣即叫即焗嘅薄酥皮榴槤卷  
個皮好薄，一咬即離開了卻散落四周  
裡面啲熱榴槤爆出（熱燙注意！）  
熱還熱，趁熱食先最爆香  
怕熱就食啖雪糕解熱啦  

![](/images/dessertpalace10.jpg)

**肉桂蘋果香蕉酥皮卷**  
濃味唔一定係水果本身嘅  
香料有時都會做主角啊  
就咁水果做餡會太濕  
所以裡面有件蛋糕「吸濕」  
酥皮都係薄脆款  
就咁配雲尼拿雪糕味道簡單做得好就已經攞滿分  

![](/images/dessertpalace11.jpg)

**梳乎厘**  
係啦，份量比例啱timing夠準  
用心做就會好食  
絕對值得花時間等  

![](/images/dessertpalace12.jpg)

**朱古力心太軟 伴兩球雪糕thx**  
間嘢係有唔少傳統甜品食  
包括中式糖水糖不甩芋圓同西式嘅  

![](/images/dessertpalace13.jpg)

嗱！個朱古力會流㗎～  
當然又係叫先至整要等嘅  
畢竟要襯最新鮮食嗰陣最美味  
  
喂呀... 究竟仲要嚟呢度食到幾多次啫？！  
咁鬼好味搞到得閒就嚟啊啊啊啊啊...
