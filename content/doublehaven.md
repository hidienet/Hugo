---
title: '[小島怡情] 印洲塘海岸公園、黃竹角咀'
date: 2019-04-13T14:47:00.000+08:00
draft: false
aliases: [ "/2019/04/blog-post_13.html" ]
tags : [lifestyle - 港女港旅]
---

香港地方細細，但都有唔少位置係列為世界地質公園仲要係响近在咫尺搭程火車上個船就去到呢！

![](https://1.bp.blogspot.com/-TQVWaSjogsM/XKwVUjEJ-6I/AAAAAAAAIdI/_oWQEW2b6k0r8s_1MVlArFfX0yYsjtCwgCLcBGAs/s640/IMG_20181028_084855.jpg)

hea式街渡遊船河…  

由馬料水開船

右手邊係馬鞍山  

![](https://1.bp.blogspot.com/-FkzHhcTZ4Iw/XKwWvZc6pmI/AAAAAAAAIdQ/K1L_EDwLDQwabHlX1aODmRkyb6mkfTp5gCLcBGAs/s640/IMG_20181028_090621.jpg)

過一陣大埔嘅**八仙嶺**已經响左邊

![](https://1.bp.blogspot.com/-R5M3bpgXP44/XKwZYGE_krI/AAAAAAAAIdY/S6NStAKZQcs3zLfhBX6pOQW8jCz9GbC5ACLcBGAs/s640/IMG_20181028_090646.jpg)

仲有條好~~~ 長~~~ 嘅**大尾篤水壩**

即係攔住個**船灣淡水湖**嘅堤壩

![](https://1.bp.blogspot.com/-bRaTg8coJr8/XKwbN74sNDI/AAAAAAAAIdo/ushOgHswmtI0E18mjYnt9yQuzll7GJNRgCLcBGAs/s640/IMG_20181028_092252.jpg)

過埋**船灣淡水湖副壩**

![](https://2.bp.blogspot.com/-4aGhoVTrtag/XKwcr4eWlxI/AAAAAAAAIdw/PBDW1G2eREwQFbXVpUAWf3A_b9fSGXVuACLcBGAs/s640/IMG_20181028_092801.jpg)

就進入**赤門海峽**部分

![](https://2.bp.blogspot.com/-42zpOUggqDs/XKweJPpEsvI/AAAAAAAAId4/_bnoKlulh2UA0t2iMW_cDHyBsHkHY7_ugCLcBGAs/s640/IMG_20181028_095928.jpg)

**黃竹角咀**

係香港暫時搵到現藏最古老低層

源於盆地紀嘅沉積岩

（Devonian period：距離而家3.5億至4.05億年前）  

灰白 x 鏽紅色嘅沉積岩主要係由砂岩、含礫砂岩同礫岩組成

垂直裂開好靚 (?)咁露出

![](https://2.bp.blogspot.com/-qQCY3a5ULe4/XKwgFk1-gnI/AAAAAAAAIeA/EM2eOKe9HGg0kKSMyLlIxNRH47fu4JquACLcBGAs/s640/IMG_20181028_100015.jpg)

**鬼手**  
遠睇當然唔覺得大隻其實佢都有兩米高嘅岩柱  
經過長期風化同侵蝕後，頂部蝕吓蝕吓形成手指  
底部就俾海水一直沖涮而整到手腕咁樣  

![](https://4.bp.blogspot.com/-0CR1vaFEUsg/XKw4QngVocI/AAAAAAAAIeI/kEk920T7VDUtg0NacVX-yIkmocFo6jduwCLcBGAs/s640/IMG_20181028_101214.jpg)

轉入**黃竹角海**  

![](https://3.bp.blogspot.com/-kohEiter6UA/XKw4-XY2ETI/AAAAAAAAIeQ/nCpX4Qw1pR4Y7jBpf_gx1BpqSwMF6ViwgCLcBGAs/s640/IMG_20181028_101448.jpg)

先途經**紅石門海岸**  
岸邊啲岩石因為鐵質豐富而呈現火紅色㗎  

![](https://3.bp.blogspot.com/-K_mz8On5iYs/XKw53nd3NaI/AAAAAAAAIeY/61tGqR7K5X8b0lrP7fhg9gjMmK_Bu1y_gCLcBGAs/s640/IMG_20181028_101638.jpg)

然後就穿過成程船最窄嘅位置 - **紅石門**  

![](https://3.bp.blogspot.com/-1bm_zI6YfG0/XKw6jQsvGjI/AAAAAAAAIeg/eGZcW_sjgrMJPsTGbt509N0v9hsdYG-_wCLcBGAs/s640/IMG_20181028_101758.jpg)

就入到嚟**印洲塘海岸公園**範圍  
而家嘅印洲塘地貌係1億8000萬年前  
中侏羅世猛咁爆火山出嚟嘅產物  
啲火山爆呀爆咁GG咗本身响度主要由砂岩同粉砂岩組成嘅沉積岩  
熔岩撈埋啲火山灰移民到地面仲硬埋賴死唔走  
凝固成為大概2000米嘅火山岩層  
火山唔work之後慢慢消竭  
再嚟嘅係長約2000萬年嘅侵蝕風化期  
由高嶺流呀流水將啲沙石沖涮吓咁  
結果就係見到嘅約500米嘅沉積岩層喇（yeah講完）  

![](https://1.bp.blogspot.com/-jGDm2Rf7DR4/XKxF07NyP4I/AAAAAAAAIeo/jBXoKHBXu6cSpVHQrQol4zdijvHvc2XfACLcBGAs/s640/IMG_20181028_101920.jpg)

有零舍stand out嘅**執毛州**  

![](https://3.bp.blogspot.com/-X6l-oFLWwOs/XKxHbzuBmBI/AAAAAAAAIew/8sUTs9cCmN03YyWGi25rD53LAig_kpzAACLcBGAs/s640/IMG_20181028_102010.jpg)

**印塘六寶**：話有六個地方嘅型態貌似中國古代物品喎…  
都係三分形象七分想像你話似咪似囉嗰種  

![](https://2.bp.blogspot.com/-0K3fOoGyxhc/XKxHsLFz8xI/AAAAAAAAIe0/kD1ZLE0EQDk2LEwh7U_AMTL6if4muAlFACLcBGAs/s640/IMG_20181028_102022.jpg)

其中嘅「**紙**」就係指印洲塘嘅海面波平如鏡  
就話係好似紙咁平滑, see?  

![](https://3.bp.blogspot.com/-CH7ZaNnxsZQ/XKxJScnsv1I/AAAAAAAAIfA/RbXZYmK4Ui43xbwAr8vsgvEAhe7jLAmaACLcBGAs/s640/IMG_20181028_102510.jpg)

「**玉璽**」即係話似印台嘅島仔  
其實佢叫印州，中間有條裂隙咁樣  

![](https://1.bp.blogspot.com/-zfs-JzqM6A8/XKxKcj1Zi0I/AAAAAAAAIfI/tWTjRh_Unf8MMRXkVqPQOznrHaRWWye_wCLcBGAs/s640/IMG_20181028_102523.jpg)

吉澳**黄幌山**呢樹有三樣：  
尖頂叫「**羅傘**」：121米呈錐形嘅山  
最左邊啲淺色沙咀位係「**御筆**」  
話睇落似毛筆喎  
「**筆架**」位於下面嘅島仔  
（圖中間左少少山腳啡色嗰度）  
話個樣似筆架所以島仔都叫筆架洲咁喎  
其實仲有响筆架洲左邊嘅黑黑哋石排「**墨硯**」  
但係船同岸距離太遠睇唔到都想像唔到啦  

![](https://1.bp.blogspot.com/-wo_P04vpLtE/XKxM0xgDsYI/AAAAAAAAIfQ/p9HDcejQrMEA3ZtwS8jGSKABIogEb25tACLcBGAs/s640/IMG_20181028_102810.jpg)

清新嘅海岸遠望就係中国沙頭角海鹽田港嗰邊  
風景即刻差咗個勁多  

![](https://4.bp.blogspot.com/-Ev1KDbQxrF8/XKxNT3POuuI/AAAAAAAAIfY/KZj5M5kPRmMaIQeFBXeXCXYTkcSKvj90QCLcBGAs/s640/IMG_20181028_103212.jpg)

都係post返幅靚啲嘅洗洗眼  

![](https://2.bp.blogspot.com/-uTUyH3p0eTg/XKxNjQvtt1I/AAAAAAAAIfc/GGWbfL0OyusN_qgE1q5rlv2tiU9C1l99wCLcBGAs/s640/IMG_20181028_103915.jpg)

落船喇！