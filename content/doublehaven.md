---
title: '[小島怡情] 印洲塘海岸公園、黃竹角咀'
date: 2019-04-13T14:47:00.000+08:00
draft: false
aliases: [ "/2019/04/blog-post_13.html" ]
tags : [lifestyle - 港女港旅]
---

香港地方細細，但都有唔少位置係列為世界地質公園  
仲要係响近在咫尺搭程火車上個船就去到呢！

![](/images/doublehaven1.jpg)

hea式街渡遊船河…  
由馬料水開船  
右手邊係馬鞍山  

![](/images/doublehaven2.jpg)

過一陣大埔嘅**八仙嶺**已經响左邊

![](/images/doublehaven3.jpg)

仲有條好~~~ 長~~~ 嘅 **大尾篤水壩**  
即係攔住個 **船灣淡水湖** 嘅堤壩  

![](/images/doublehaven4.jpg)

過埋**船灣淡水湖副壩**

![](/images/doublehaven5.jpg)

就進入**赤門海峽**部分

![](/images/doublehaven6.jpg)

**黃竹角咀**  
係香港暫時搵到現藏最古老低層  
源於盆地紀嘅沉積岩  
（Devonian period：距離而家3.5億至4.05億年前）   
灰白 x 鏽紅色嘅沉積岩主要係由砂岩、含礫砂岩同礫岩組成  
垂直裂開好靚 (?)咁露出

![](/images/doublehaven7.jpg)

**鬼手**  
遠睇當然唔覺得大隻其實佢都有兩米高嘅岩柱  
經過長期風化同侵蝕後，頂部蝕吓蝕吓形成手指  
底部就俾海水一直沖涮而整到手腕咁樣  

![](/images/doublehaven8.jpg)

轉入**黃竹角海**  

![](/images/doublehaven9.jpg)

先途經**紅石門海岸**  
岸邊啲岩石因為鐵質豐富而呈現火紅色㗎  

![](/images/doublehaven10.jpg)

然後就穿過成程船最窄嘅位置 - **紅石門**  

![](/images/doublehaven11.jpg)

就入到嚟**印洲塘海岸公園**範圍  
而家嘅印洲塘地貌係1億8000萬年前  
中侏羅世猛咁爆火山出嚟嘅產物  
啲火山爆呀爆咁GG咗本身响度主要由砂岩同粉砂岩組成嘅沉積岩  
熔岩撈埋啲火山灰移民到地面仲硬埋賴死唔走  
凝固成為大概2000米嘅火山岩層  
火山唔work之後慢慢消竭  
再嚟嘅係長約2000萬年嘅侵蝕風化期  
由高嶺流呀流水將啲沙石沖涮吓咁  
結果就係見到嘅約500米嘅沉積岩層喇（yeah講完）  

![](/images/doublehaven12.jpg)

有零舍stand out嘅**執毛州**  

![](/images/doublehaven13.jpg)

**印塘六寶**：話有六個地方嘅型態貌似中國古代物品喎…  
都係三分形象七分想像你話似咪似囉嗰種  

![](/images/doublehaven14.jpg)

其中嘅「**紙**」就係指印洲塘嘅海面波平如鏡  
就話係好似紙咁平滑, see?  

![](/images/doublehaven15.jpg)

「**玉璽**」即係話似印台嘅島仔  
其實佢叫印州，中間有條裂隙咁樣  

![](/images/doublehaven16.jpg)

吉澳**黄幌山**呢樹有三樣：  
尖頂叫「**羅傘**」：121米呈錐形嘅山  
最左邊啲淺色沙咀位係「**御筆**」  
話睇落似毛筆喎  

![](/images/doublehaven20.jpg)

「**筆架**」位於下面嘅島仔  
（無敵山墳景對出嗰舊）  
話個樣似筆架所以島仔都叫筆架洲咁喎  
其實仲有响筆架洲左邊嘅黑黑哋石排「**墨硯**」  
但係船同岸距離太遠睇唔到都想像唔到啦  

![](/images/doublehaven17.jpg)

清新嘅海岸遠望就係中国沙頭角海鹽田港嗰邊  
風景即刻差咗個勁多  

![](/images/doublehaven18.jpg)

都係post返幅靚啲嘅洗洗眼  

![](/images/doublehaven19.jpg)

落船喇！
