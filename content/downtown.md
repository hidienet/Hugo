---
title: '登堂 Downtown'
date: 2019-02-13T22:17:00.000+08:00
draft: false
aliases: [ "/2019/02/downtown.html" ]
tags : [flavor - 行膳積腹]
---

冇酒牌就冇得嗌酒  

drink menu裡面有果茶台式甜嘢同咖啡

覺得果茶唔夾食台式嘢飲太甜

夜晚唔想飲咖啡

仲有礦泉水同有汽嘅水

就係冇一個侍應老闆有諗過斟杯house water出嚟

驟眼睇，真係以為自己係去緊啲比花園金鳳更低層次嘅地方食嘢

然而… 唔係囉diu~

![](/images/downtown.jpg)

頭盤嘅生蠔，新鮮嘅有蠔香同海水味

唔需要落咩檸檬茄醬都啪得落

![](https://3.bp.blogspot.com/-GQ1SrYW2yGM/XGPwXvqAHnI/AAAAAAAAH8o/t8z8G2rx8Oo2qPCmtSa_PL04CViM5DznwCLcBGAs/s640/IMG_20190130_194519.jpg)

都係頭盤嘅忌廉青口

高質呀！個汁唔係一pat白色厚麵粉同牛油base嗰種  
而真係稀身鮮忌廉嘅汁

![](https://4.bp.blogspot.com/-4irtf8ZL1ms/XGPymUBcogI/AAAAAAAAH8w/E0DdwXk0WvsxpilkJ0eLheA_AgT9C1TSQCLcBGAs/s640/IMG_20190130_194950.jpg)

講緊嘅高質其實唔只講個汁  
係隻青口本身真係好掂  
佢並唔係一般平時啲全熟青口  
半生嘅，咬落帶香兼軟滑  
配埋個唔會過濃味嘅汁就just right  

![](https://4.bp.blogspot.com/-uiwEVg40Sak/XGPz1Pm1hXI/AAAAAAAAH84/PsbQnPrGjYYkNTSuNLMPdD3TTTaNSqN-wCLcBGAs/s640/IMG_20190130_195516.jpg)

是日例湯係甘筍湯  
夠滑而唔係heavy嗰隻  
麵包OK啦，唔驚艷嘅配湯包咁  

![](https://4.bp.blogspot.com/-rRWXxPx3avg/XGP1nQCWKDI/AAAAAAAAH9A/48K13ll12m0QMJK6OeJdp8HbFZ6q2UAewCLcBGAs/s640/IMG_20190130_200119.jpg)

最令我覺得嬲係呢樣！！！  
呢個，係餐同餐之間用嚟清喉嚨嘅莓雪葩  
之前响食法國餐（@法國&[越南](https://www.hidie.net/2014/04/day3au-manoir-de-khai.html)）都有咁食  
舊雪葩好好味嘅所以問題唔係出响食物度  
而係「你俾得雪葩嚟清喉嚨點解連杯水都唔俾我？！」  

![](https://1.bp.blogspot.com/-4V-vZUiJcyA/XGP4-9RUIdI/AAAAAAAAH9I/km-_OCXhl58V1w0zzv7AXcuhHYrJKFmlgCLcBGAs/s640/IMG_20190130_200456.jpg)

主菜，medium rare牛扒  
肉味香質地嫩唔會太肥，幾好食嘅  

![](https://2.bp.blogspot.com/-0b2AAW91rSU/XGP5n8cdc1I/AAAAAAAAH9Q/-oFMNqJBRYc-78JCvE8jqqvJeXeHOolbgCLcBGAs/s640/IMG_20190130_200621.jpg)

另一道主菜係慢煮西班牙黑豬腩  
睇落好肥食落覺得少少肥  
咁又因為啲豬膏而香嘛  
入口即化喎  
加埋右上嘅甜味微酸嘅蘋果蓉一齊食就啱啱好  
講creamy嘅話左邊嘅薯mousse就堅揪滑溜  
裝响碗當湯飲都冇問題嘅滑度呢！  

![](https://2.bp.blogspot.com/-yXWdrSCDlbQ/XGP68tVl46I/AAAAAAAAH9Y/IDGBJokBrzoUpNtDJ_QGp1sEobSiItGYwCLcBGAs/s640/IMG_20190130_203123.jpg)

甜品係芒果拿破崙  
個酥皮硬咗少少又overcooked咗少少芒果酸咗少少咁囉  
唔OK㗎仲要係水都冇杯嘅情況下食的說…  
  
  
啲嘢食基本上係OK至好OK嘅程度  
如果有人去附近嘅話我都會推介呢間嘅  
不過冇得飲酒時又冇水飲嘛  
雖知道只係暫時未拎到酒牌而冇酒  
但係對於食嘢冇嘢濕吓口嘅情況  
（加上對我嚟講唔太就腳）  
要再返去食嘅機會係有啲微嘅…  
  
…話說我一出餐廳一搭扶手梯已經拎起水樽飲水  
唔係味精口渴嗰種  
只係覺得個口濕度唔好太低啫~