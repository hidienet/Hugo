---
title: '[麵] 友拉麵'
date: 2022-10-20T10:00:00.000+08:00
draft: false
images: ["/images/friendsramen.jpg"]
tags : [flavor - 行膳積腹]
---

嗰幾個連住嘅商場仔有好多細舖  
（[留白](https://hidie.net/blankcafe/)、[轉角 ‧ 見](https://hidie.net/kitchencorner/)、[森美餐廳](https://hidie.net/cafesammi/)、
[餃子屋](https://hidie.net/dumplinghouse/)、[滷友記](https://hidie.net/loyaukee/)嗰啲都係）  
全部都唔係連鎖店感覺上有人情味啲  

![](/images/friendsramen1.jpg)

日式屋台裝潢加好多隻貓嘅畫  
諗起同樣係滿舖貓掛畫嘅[麵.睦月](https://hidie.net/mutsuki/)

![](/images/friendsramen2.jpg)

**蔥山拉麵**  
啡白色嘅魚介湯底  
配上綠色蔥山感覺好earthy

![](/images/friendsramen.jpg)

真係多蔥如山㗎哈哈  
魚介湯底味道香而濃郁  
無豬骨湯底咁油膩  
火炙豬肉肥瘦均勻又燒得香  
味玉係流心貨仔  
筍入味嘅紫菜大大塊食得滿足  
最緊要係啲蔥！  
本身唔鍾意食蔥嘅我都覺得佢唔臭唔辣  
所以成碗嘢都好香，幾好幾好～  

![](/images/friendsramen3.jpg)

**櫻花蝦拉麵**  
基本配料一樣只係將大量嘅蔥換成大量櫻花蝦  
湯底變得超！香！甜！！！（握拳）  
賣相呢就[一生懸麵](https://hidie.net/issyokemen/)靚少少  
不過講蝦香呢碗無得輸，就咁。  

![](/images/friendsramen4.jpg)

**期間限定 - 完熟番茄拉麵**  
咪就係濃郁香甜番茄湯咁囉  
即係嗰啲去食茄牛麵啲湯底咁濃  
味道唔錯，啊！漏咗講：呢度啲麵都幾彈  
所以整體嚟講係好食嘅～～～  

![](/images/friendsramen5.jpg)

**日式煎餃子**  
一般咁啦，只係煎熟咗唔係香口囉  

![](/images/friendsramen6.jpg)

**炸牛肉薯餅**  
呢個好食好多！  
熱辣辣又有薯味仲有少少牛肉晌裡面，呵呵～  
  
唔係一定要過江龍要有個日本師傅响度先好食嘅  
個廚師有心整，啲食材夠新鮮就有美味呢～  
