---
title: '[串] 牛惣居酎屋'
date: 2019-07-26T23:09:00.000+08:00
draft: false
aliases: [ "/2019/07/blog-post_26.html" ]
tags : [flavor - 行膳積腹, flavor - 飲！]
---

牛，牛內臟，仲要係串燒  
酒，有啤酒，仲一牆焼酎  

![](/images/gyusouichuya1.jpg)

**Suntory - The Premium Malts**  
咁Q熱嘅天氣坐低都係嚟杯draft先再睇menu  

![](/images/gyusouichuya2.jpg)

**酸汁牛舌筋**  
先响menu嘅**酒肴**部門搵食送酒  
用酸酸醋嘅汁煮牛脷條筋  
平日牛脷係肥漏漏  
不過一嚟佢係筋，仲用醋煮所以好清爽  
牛筋腍但係甘筍係硬嘅  
唔似一齊炆咁...  

![](/images/gyusouichuya3.jpg)

**笹焼酎 パンダのまんま**  
係我懶唔睇日文睇中文，個menu寫「山竹」  
我真係以為係山竹mangosteen  
然而友人話個樣係熊貓幾得意  
個腦又load唔到熊貓同竹嘅密切關係  
傻傻的真係覺得「山竹釀」咁過癮  
哈哈，係山嘅竹bamboo not山竹啦（日文寫明係笹）  
清香嘅味道，雖然25度酒精但唔會一入口就衝酒精味  
on rock凍飲好爽㗎  
by the way嘅忠告唔飲得嘅就唔好當佢清水咁飲，會醉㗎！  
（日本酒有樣比啤酒好啲係唔會/冇咁易宿醉）  

![](/images/gyusouichuya4.jpg)

繼續送酒小菜：**油封咸牛舌尖**  
麻油味勁濃，而牛舌尖爽到好似海蜇咁  
彈彈牙咁加埋超爽脆嘅生蔥絲令個味再爆香  

![](/images/gyusouichuya5.jpg)

送酒小菜除咗可以揀麻油香嘅嘢  
咁濃味嘅又另一層次  
**牛肝醬配酒盜芝士**  
酒盜嘛，鹽醃海鮮內臟  
所以呢種鹹爽又係嗰種極端地鍾意就鍾意反之亦然  
配淡味嘅cream cheese就係爽韌中帶軟滑  
而講軟滑仲有香滑嘅牛肝醬  
唔會太鹹，係啦有酒盜响隔離咩都唔會太鹹（嘻）  
連粉紅胡椒粒一齊食真係連小小臊味都無  
得返牛膶嘅香味，正！  

![](/images/gyusouichuya6.jpg)

飲飲吓焼酎好少會返轉頭入飲返啤  
咁做緊promote派送膠杯裝  
嗌多杯又有擦擦咭  
上次食豬內臟串燒[モクモクやきとん](https://www.hidie.net/2019/07/mokumoku-yakiton.html)都有但冇中獎  
擦到三獎呀呢次：杯一隻（哈）  

![](/images/gyusouichuya7.jpg)

好喇！開始入正題**串焼き**  
**wasabi橫膈肌**  
橫膈膜肉腍軟滑，冇咩油脂所以只剩低重牛肉味  
連生磨留有纖維嘅wasabi食，又香又爽  

![](/images/gyusouichuya8.jpg)

點呀？啱啱先食第一條串燒  
邊Q個响呢個時間嗌**枝豆**㗎！  
佢係新鮮好食，食少少係OK嘅...  

![](/images/gyusouichuya9.jpg)

**厚燒牛舌**  
牛脷控梗係會嗌嘅嘢  
厚切間係juicy啦，簡單鹽 x 黑椒燒就已經好好食  

![](/images/gyusouichuya10.jpg)

**牛筋**  
平時响車仔麵嘅餸料之一  
而家拎咗嚟串燒，面頭燒得乾乾身咁好過癮  
裡面就好似啫喱咁滑滑漿口，好味呢～  

![](/images/gyusouichuya11.jpg)

**牛心**  
牛味極濃仲超爽口  
輕輕鹽燒再灑少少白胡椒粉辟腥就夠晒  

![](/images/gyusouichuya12.jpg)

**雞翼**  
又邊個嗌㗎？呢串唔係我叫嘅！！！  
雖然個樣同聽隔離枱都有話佢好食  
而我冇掂佢只留肚食目標食物  

![](/images/gyusouichuya13.jpg)

**牛骨髓**  
細細個已經好鍾意去茶樓食蒸牛骨髓  
貪佢夠滑骨碌骨碌咁  
家陣啲茶樓一般都唔見晒  
唯有食串燒嘅慰藉吓心靈啦  
好似白子咁嫩滑  
骨髓本身唔大味所以呢度係加辣蘿蔔蓉同生細蔥  
太美妙喇實在，啦啦啦  

![](/images/gyusouichuya14.jpg)

**牛？**  
呢串... 冇咩印象㖭...（汗）  

![](/images/gyusouichuya15.jpg)

**牛舌根**  
呢串係「根」唔係「筋」  
好似食最新鮮嘅肉咁好彈牙  
平時食牛脷冇去到呢個咁落嘅位置㗎  

![](/images/gyusouichuya16.jpg)

**牛沙瓜**  
即係牛嘅第四個胃袋  
外皮超脆裡面煙韌好嚼  
用韓式醬調味，完全係濃味 x 濃味嘅推進  

![](/images/gyusouichuya17.jpg)

**牛膀**  
如果講牛膀串呢通常都係指街邊檔啲凍食版  
熱食呢表表者當然係牛雜麵嘅牛雜們其中一款  
因此，呢串牛膀都係充滿住熟悉嘅味道  
分別就在於佢表面乾爽好多，裡面仍然味道濃郁  

![](/images/gyusouichuya18.jpg)

新鮮鹽燒**銀杏**串，當然唔會放過  

![](/images/gyusouichuya19.jpg)

仲有燒咗就會更甜嘅**大蔥**串  
解膩又爽口，GOOD！  

![](/images/gyusouichuya20.jpg)

**牛心管** | **牛肝**  
白色嘅係牛心管，牛心管即係牛嘅大動脈  
非常脆口，仲要係夾住柚子胡椒一齊食真係爽到爆  
配茄汁食嘅係牛肝，牛仔膶新鮮冇臊味  
因為係小牛嘅關係吧！  

![](/images/gyusouichuya21.jpg)

**牛肺**  
入口爽口無比，彈牙又軟滑  
碎粒粒嘅醬將本身唔濃味嘅牛肺提香  
仲有橙色嗰個平時唔會見到食到嘅波波  
嗱呢粒就真係精華之中嘅精華，一定要試吓！  
  
  
即係呢，再次重申唔飲得就真係唔好追酒飲  
其實我係仲食！緊！嘢！  
但忽然友人走咗去俾咭埋單！  
唔係話邊個畀錢嗰種問題  
係喂大佬係你响開餐之前講食咩都得冇問題食到你話夠為止  
本小姐能吃掉一頭牛！！！  
然而最後竟然係得到咁嘅收尾  
CLS我直頭嬲到丟低佢响居酎屋頭也不回返屋企  
  
間餐廳啲嘢好食服務又好酒又多款喎  
枱同枱之間好親密，同日本放工後飲兩杯嗰啲差唔多咋  
除咗友人衰收尾同講嘢好失禮之外  
成餐都食得好愉快喔～
