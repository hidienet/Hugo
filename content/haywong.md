---
title: '[犇] 喜惶點心專門店'
date: 2022-10-07T10:00:00.000+08:00
draft: false
images: ["/images/haywong.jpg"]
tags : [flavor - 行膳積腹, satisfaction - 黃店懲罰日]
---

佢鍾意[米線](https://hidie.net/mixian/)我就覺得麻麻  
我鍾意[熱氣嘢](https://hidie.net/kitchencorner/)佢就係沙律lover  
然而，我哋都好鍾意去飲茶  
（同埋食[拉麵](https://hidie.net/ramentaifu/)仲有[漢堡包](https://hidie.net/kabo/)blablabla...）

![](/images/haywong1.jpg)

**晶瑩鮮蝦餃**  
去邊間茶樓都好  
係咪都會叫返籠蝦餃  
呢間本身做牛嘅就無預計整得非常好  
不過都叫standard以上嘅  
至少，又大隻啲餡又新鮮  
係層皮再韌多少少就perfect池喇  

![](/images/haywong2.jpg)

**粟米煎牛餅**  
嘿嘿嘿！點都會嗌煎炸嘢嘅  
今次留手喇只係叫呢樣  
手打牛肉餅味道香又帶筋嘅韌性  
有粟米晌裡面食落爽爽地  
個脆炸雲吞皮卜卜脆無油臆味  
好好食呀！！！  

![](/images/haywong3.jpg)

**鮮肉灌湯小籠包**  
嗱～ 雖然呢間係食牛嘅牛嘅  
但係我哋見到小籠包呢樣嘢又忍唔住會點  
冇話做到啲咩名店咁啲皮好Q薄  
都係家庭式[手工貨](https://hidie.net/heungwost55/)嗰種  
唔錯嘅都算係...  

![](/images/haywong4.jpg)

**乾蒸牛肉燒賣皇**  
由細細個已經唔鍾意食茶樓嘅豬肉燒賣  
不過就好鍾意食干蒸燒賣同街邊魚肉燒賣  
呢籠係食過數一數二嘅最靚牛版嘅牛肉燒賣  
牛肉彈牙唔會實的的，牛味好出  
而且仲懶～靚～咁加咗啲蟹子高級咗  
有買快乾蒸皮就唔會太濕，正！  

![](/images/haywong5.jpg)

**黑椒牛仔骨**  
佢嘛... 見到牛仔骨就會眼仔發光  
呢兜好新鮮呀食落骨肉分離又夠香  
可惜吖，佢鍾意食嘅黑椒牛仔骨始終都係有鑊氣炒嗰隻  
蒸嘅呢種對佢嚟講未算最香...   

![](/images/haywong.jpg)

**陳皮山竹牛肉球**  
牛呢家嘢唔好比佢停（握拳）  
食落好似乾蒸牛肉燒賣  
但個分別係呢個加咗陳皮  
果皮味味道唔算太濃  
淡淡嘅味反而更突顯牛肉本身嘅香  
加上大大粒又唔重梳打粉味食得好滿足  

![](/images/haywong6.jpg)

**名醬蒸美國鳳爪**  
嗯... 咪普通一pat鹹嘅醬鳳爪咁  
唔知咩名醬啊，一般般咁啦  

![](/images/haywong7.jpg)

**醬皇金錢肚**  
大家都係醬，配金錢肚好食好多  
個醬好入味金錢肚新鮮夠腍一咬就斷  
牛嘅裡裡外外都食過喇，飽飽～  
  
同佢食嘢真係幾時都咁開心滿足呢（心）    
