---
title: '[食道鉄道北海道] Day5： 旭川 → 稚內'
date: 2017-10-06T09:27:00.000+08:00
draft: false
aliases: [ "/2017/10/day5.html" ]
tags : [travel - 日本（北海道蝦夷）・ 十勝帯広、釧路、北見網走、旭川、稚內、石狩札幌、後志小樽]
---

哇哇哇！個台風18号打打打到嚟喇  
今朝去到函館呀道南嗰邊  
風呀大雨呀有啲水浸咁  
旭川都密雲有雨  
一朝早就落車站改車飛  
由晏晝一點半改做朝早九點出發  
咁就變成冇緣响旭川食旭川ラーメン喇  

[![](https://c1.staticflickr.com/5/4406/36697258634_1925e1d229_z.jpg)](https://c1.staticflickr.com/5/4406/36697258634_1925e1d229_z.jpg)

是但啦，籮神嘅早餐我一樣食得咁開心  
同奈良一樣，買籮神一定要買炸雞  
加份北海道限定嘅三文治  
唔少得嘅當然有北海道日高嘅牛乳啦  
  
旭川 → 稚內  
（**特急サロベツ、261系**）  
同去帯広嗰架同系  
只係車身顏色有少少分別咁唔特別影喇～  
  
今程車嘅距離好遠要搭得耐啲  
响車度除咗食早餐仲食小食  
都係响帯広嗰陣買嘅**柳月三六方**  
同好好食嘅**六花亭 ****マルセイバターサンド**、**マルセイキャラメル**  
六花亭呢兩樣嘢好L好食  
一定要再再再入手！！！  

[![](https://c1.staticflickr.com/5/4455/37149271040_9509be4aa8_z.jpg)](https://c1.staticflickr.com/5/4455/37149271040_9509be4aa8_z.jpg)

仲有**Kirin**嘅**Guarana（キリンガラナ）**  
北海道嘅可樂就係佢！  
亦都只係得北海道先有得賣  

[![](https://c1.staticflickr.com/5/4363/36698199534_7c0f164614_z.jpg)](https://c1.staticflickr.com/5/4363/36698199534_7c0f164614_z.jpg)

橫風橫雨，日本最北端**稚內**（**稚內****駅**）到着  
早一班車除咗係有得嚟稚內  
仲係早過個颱風嚟到呢度  
  
有一刻咁大把諗：  
明知個風會嚟呢樹  
係咪應該唔好跟住個風嚟呢到  
係咪應該乖乖地留响旭川  
然後邊度都唔去  
靜靜地响酒店等個風吹走咁  
  
咪黐線啦！  
我嘅鉄道旅程好明顯係無懼風雨  
打風之嘛呢啲小事  
係絕對影響唔到我㗎囉～  
哈哈哈哈哈，呢邊啲街無樹㗎  
唔行近海邊就唔會俾浪捲走  
其實係啲雨打落塊面到痛少少啫  
同埋驚吹爛把遮死都唔開  
（開咗都肯肯定冇用）  
呢個情況下拖行李去酒店係狼狽咗啲嘅  
好彩間酒店好近  
轉個街口兩分鐘就到  

[![](https://c1.staticflickr.com/5/4479/36737889833_9a5d0076e5_z.jpg)](https://c1.staticflickr.com/5/4479/36737889833_9a5d0076e5_z.jpg)

响酒店放低咗行李  
就去稚內駅逛吓食吓嘢  
@**稚內駅キタカラカフェ**  
日本最北產嘅宗谷牛  
食呢種牛嘅burger就啱啱好  
隻包有合桃响裡面好香口呀  
北海道產嘅薯仔，炸啦炸啦  
大人細路都鍾意嘅日式肉醬意粉  
唔可以漏咗呢杯北海道限定嘅sapporo classic beer  
任何時候諗唔到飲咩都係會有佢嘅出現   

[![](https://c1.staticflickr.com/5/4439/23556172718_331e1022cb_z.jpg)](https://c1.staticflickr.com/5/4439/23556172718_331e1022cb_z.jpg)

祭完五臟廟  
就要做呢啲打風一定要做嘅嘢：去超市買定嘢食  
其實就算啲餐廳唔開  
响酒店嘅餐館食再唔係返稚內駅食都OK  
但唔可以排除到時懶啦  
同而家冇嘢做搵啲街行吓嘛  

[![](https://c1.staticflickr.com/5/4340/36738235653_40c2c84ddc_z.jpg)](https://c1.staticflickr.com/5/4340/36738235653_40c2c84ddc_z.jpg)

買完返酒店冇幾耐就已經KO呢啲喇...  
**稚内牛乳アイスクリーム 宗谷の塩**  
有牛奶味又有宗谷鹽味  

[![](https://c1.staticflickr.com/5/4387/37377613042_a308a804f5_z.jpg)](https://c1.staticflickr.com/5/4387/37377613042_a308a804f5_z.jpg)

仲有老是常出現嘅**グリコ アイスの実**  
堅鍾意呢隻波波粒  
今次係**濃いぶどう**同**濃いもも**  
都係未重複過味道嘅  

[![](https://c1.staticflickr.com/5/4446/37361314746_a4bf424709_z.jpg)](https://c1.staticflickr.com/5/4446/37361314746_a4bf424709_z.jpg)

個風好強，仲「♪ 來得快完得快～」  
打咗陣就走咗喇得返微雨咋  
酒店附近嘅餐廳有啲開返  
雖然最想食嘅**車屋 源氏**最後都係冇開  
但酒店對出間**なら鮨**都有得食**たこしゃぶ鍋**  
落樓食喇又（嘻嘻）  
大大片新鮮八爪魚咁就清湯烚  
好食囉就係！  

[![](https://c1.staticflickr.com/5/4364/37409376631_e8ac52ce05_z.jpg)](https://c1.staticflickr.com/5/4364/37409376631_e8ac52ce05_z.jpg)

可惜只可以食個火鍋嘆樽仔清酒就要走  
因為响超市買咗**刺身**  
唔食唔得㗎嘛  
宗谷產元貝稚內產魷魚  
半額唔買會傷心嘅魚生們  

[![](https://c1.staticflickr.com/5/4462/37361556606_2917e66206_z.jpg)](https://c1.staticflickr.com/5/4462/37361556606_2917e66206_z.jpg)

配**稚内限定 男山 最北航路 特別純米**就perfect  
點解北海道啲清酒都係易入口都暈㗎呢？  
  
呢少少酒好難醉嘅  
咁其實啱啱個電視播緊code blue 3嘅最終回  
一路冇睇開加上離食酒店無料消夜有段仔時間  
走上樓浸溫泉先（**天北の湯**）  

[![](https://c1.staticflickr.com/5/4380/36738962453_9c252ecf67_z.jpg)](https://c1.staticflickr.com/5/4380/36738962453_9c252ecf67_z.jpg)

浸完唞返陣就落酒店餐廳食宵夜  
**夜鳴きそば**  
即係碗豉油味即食麵（哈）  
  
  
  
打完風有啲舖頭開返  
就去咗呢次旅程超少去過嘅藥妝店  
又行過超級市場  
溫泉又浸過喇  
酒又飲咗嘢又食過  
係仲未有景睇啫  
聽朝啦，好好地瞓就會有㗎喇（我深信！）  
  
  
\-----------------------------------------------  
  
延伸閱讀：  
[Day1：新千歳空港 → 帯広](https://www.hidie.net/2017/09/day1_28.html)  
[Day2：帯広 → 釧路](https://www.hidie.net/2017/09/day2_29.html)  
[Day3： 釧路 → 塘路 → 網走](https://www.hidie.net/2017/10/day3.html)  
[Day4： 網走 → 旭川](https://www.hidie.net/2017/10/day4.html)  
Day5： 旭川 → 稚內  
[Day6： 稚內 → 札幌](https://www.hidie.net/2017/10/day6.html)  
[Day7： 札幌 ↔ 小樽](https://www.hidie.net/2017/10/day7.html)  
[Day8： 札幌 → 新千歳空港](https://www.hidie.net/2017/10/day8.html)