---
title: '(In)tangible Reminiscence | 觸到的回憶'
date: 2018-04-19T18:46:00.000+08:00
draft: false
aliases: [ "/2018/04/intangible-reminiscence.html" ]
tags : [amusement - exhibition]
---

用展覽去留住式微行業嘅片段  

![](/images/intangible.jpg)

**(In)tangible Reminiscence 觸到的回憶**  
觸得到，因為個主題係紡織品  
即係平日最親膚嘅衫褲襪啦  

![](/images/intangible1.jpg)

由港日韓三地藝術家展示三組展品  

![](/images/intangible2.jpg)

擺最近出入口嘅呢組  
係來自日本嘅藝術家**岩崎貴宏**嘅作品：  
左邊白色嘅係《混亂以外（變遷）》  
Out of Disorder (In Flux), 2018  
右邊黑色响牆身嘅係《星座（香港）》  
Constellation (Hong Kong), 2018  
  
以「變遷」為題材  
係呢位藝術家嘅常見項目  
雖然驟眼睇落得一隻色，好似冇咩嘢咁  
但細心睇就發現有好多detail位  

![](/images/intangible3.jpg)

先由頭頂望起  
會見到個白色嘅魚網  
代表香港係由一個漁港開始  

![](/images/intangible4.jpg)

响魚網吊落嚟嘅白色線  
一直行由前到後睇  
先係好密好密...  
（out-fo 更有意境，睇落去就知）  

![](/images/intangible5.jpg)

...行到後面就排好疏喇  
  
get唔get到？係落雨呀！  
即係前面有幾大雨  
最後都會停㗎  
  
上面啲魚網同雨好易會留意唔到  
因為中間啲布條實在太吸睛  
會將成件事只係停留响呢一度  
成件作品除咗個魚網  
其他全！部！都！係！用！棉！造！  

![](/images/intangible6.jpg)

而魚網代表漁港  
然後就到呢啲起重機  
城市，開始發展、建設中...  

![](/images/intangible7.jpg)

啲樓呀大廈工廠起到咁上下  
唔係再工業為主  
就演變為成行成市嘅商舖  

![](/images/intangible8.jpg)

落雨嘅下邊就聚集成雲    
雨，係從密雲中落下  
白線都係由棉花做  

![](/images/intangible9.jpg)

雲層都有好多建築物㗎！  
呢啲咁精細嘅雕塑  
唔係3D print呀膠呀嗰啲  
係藝術家用棉線加埋強力膠水整  

![](/images/intangible10.jpg)

地下啲棉花雲都唔係亂咁砌  
行返遠少少望  
佢係港島地勢圖嚟㗎    
哇～ 好精彩嘅作品！  

![](/images/intangible11.jpg)

黑色底白點點嘅「星座」圖  
其實係香港嚟㗎  

![](/images/intangible12.jpg)

仲好搞笑咁好多位係有品牌logo組成  

![](/images/intangible13.jpg)

next，係香港藝術家**Sarah Lai**嘅作品  
**《穿過夜幕的襯衣》**  
**Slide Through the Curtain of Night**  
80後嘅佢，對於紡織品  
係來自佢媽媽帶佢去百貨公司到睇衫  
所以佢就將以前全盛時期嘅百貨公司（節錄）  
帶到嚟一齊分享  
  
入百貨公司前會先望到個大櫥窗  
喔！係戴著闊邊帽嘅model（shiseido廣告）  
幅油畫叫《卡蜜兒》Camille  

![](/images/intangible14.jpg)

要經過門簾先可以入去呀  
而家啲舖已經唔會再有呢種魔法門喇  

![](/images/intangible15.jpg)

連地板都係當時好興嘅大理石地板  
（係啦呢塊係貼紙啦～）  

![](/images/intangible16.jpg)

**《莫妮卡》Monica**  
就算得半忽面但係你咁靚女我唔會認唔出你啦  
邱！淑！貞！（心）  
呀～ 幅畫嘅闊邊帽唔係油彩係布呀  

![](/images/intangible17.jpg)

終於進入買衫嗰度喇  
有衫架有試身室  
仲有俾貴賓坐低慢慢休息睇雜誌嘅counter仔  

![](/images/intangible18.jpg)

啲衫係藝術家落深水埗揀布  
再搵人縫製返80年代嘅時裝款式  

![](/images/intangible19.jpg)

試身室頂係以前條鐵U字形  
三面掛住遮擋布嗰種  

![](/images/intangible20.jpg)

揭開布入到去  
見到第一幅《莎莉 & 莎莉》Sally & Sally油畫  
同圓邊帽，呢種帽以前响百貨公司  
揸𨋢姐姐頭頂必見呢  

![](/images/intangible21.jpg)

另一幅《莎莉 & 莎莉》Sally & Sally  
就擺响counter個雜誌架度  
  
畫後面仲有而家冇可能見到嘅香煙廣告  
（不過我呢度係「無煙網站」所以唔會出相）  

![](/images/intangible22.jpg)

入去呢個布幕後  
就係韓國藝術家**鄭然斗 (정연두)** 嘅作品：  
**《穿高跟鞋的少女》**  
**A Girl in Tall Shoes, 2018**  

![](/images/intangible23.jpg)

video有兩個大屏幕，片長50分鐘  
左邊係共4位23歲嘅香港女仔自白環節  
右邊係曾經23歲嘅婆婆車刺繡字嘅過程  
而5位嘅共通點... 係矮。  

![](/images/intangible24.jpg)

織布機刺繡嘅作品有4幅  
就係個viedo車字嘅製成品  
係講婆婆23歲嗰陣嘅事  
由佢23歲偷渡南下嚟香港...  

![](/images/intangible25.jpg)

點樣去到工廠做嘢...  
寄錢返鄉下俾阿爸阿媽...  

![](/images/intangible26.jpg)

住邊、拎身份証... 結婚...  

![](/images/intangible27.jpg)

...到管理織布車以至高踭鞋  
係婆婆當年嘅歷史啊  
唔係寫，直頭車進日記簿！  
  
好有人性嘅一份作品。  

![](/images/intangible28.jpg)

今次係CHAT（六廠紡織文化藝術館）  
最後一次响中環南豐擺展  
（張貼紙係參加導賞團貼俾我嘅）  
過多幾個月就可以去活化完嘅荃灣南豐喇

![](/images/intangible29.jpg)

喔！睇完展仲有紀念品拎走

![](/images/intangible30.jpg)

係攜帶式針線包啦  
貫徹紡織文化嘅形象呢～
