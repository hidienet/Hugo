---
title: '[麵] 鐵牛台灣牛肉麵 - 招牌紅燒牛肉麵'
date: 2018-03-03T17:17:00.000+08:00
draft: false
aliases: [ "/2018/03/blog-post_3.html" ]
tags : [flavor - 行膳積腹, flavor - 飲！]
---

啊！好耐冇去過臺灣喇  
好掛住啲牛肉麵呀～  

[![](https://c1.staticflickr.com/5/4766/40544538092_61807a404c_z.jpg)](https://c1.staticflickr.com/5/4766/40544538092_61807a404c_z.jpg)

每次行經都見到坐滿人  
咁啱呢個時間冇乜人  
唔駛等位咪試吓囉  
  
間嘢個名有牛肉麵字樣  
碗嘢又叫**招牌紅燒牛肉麵**嘛  
唔嗌佢嗌乜啫？  
  
個樣睇落都OK嘅  
牛肉令身湯底色深  
有酸菜同生菜呀蔥呀嗰啲啦  
  
唔... 湯底只有微香  
同食開啱我嘅微辣含花椒口味有落差  
呀係呀，呢個湯唔係香濃嗰啲味呀  
  
麵，唔會好腍呀糊爛咁嘅  
合格以上啦～  
  
酸菜一直都唔係嘅鍾愛  
呢隻都有齊鹹酸微辣嘅味道  
為求唔浪費加上唔難食我有食晒嘅  
  
順帶一提，條生菜好新鮮  
  
而牛，係用金錢𦟌 (腱)嘅  
感覺係肥瘦啱啱一半  
但係因為佢係筋位唔係肥膏  
所以會更好咬  
不過又因為佢係筋位唔係肥膏  
牛味就變得冇咁重少咗份牛嘅香  
可惜係同個湯底一樣  
冇乜燉煮呀紅燒呀嗰啲香味  
  
成碗嘢唔係話佢唔好食  
只係食落係一碗普通牛肉麵  
有少少唔太台灣 (紅燒)牛肉麵咁囉  

[![](https://c1.staticflickr.com/5/4764/25716134987_64ecd6bfae_z.jpg)](https://c1.staticflickr.com/5/4764/25716134987_64ecd6bfae_z.jpg)

另外叫咗碟小食**芝士花枝丸**  
哎吔食開港式嘅芝士嘢  
以為係釀芝士嗰隻  
上枱見到只係淋芝士有啲啲失望  
（唔關間舖事係我嘅認知障礙啫）  
嗱～ 個芝士醬係勁普通貨色  
寄望响個酥炸花枝丸身上  
佢彈牙嘅，有微量墨魚味嘅  
個炸位唔鹽酥係直炸嘅  
所以，其實粒嘢係冇乜味  
就算有味都可能係俾個芝士醬搶晒  

[![](https://c1.staticflickr.com/5/4606/40586768271_bd64e49119_z.jpg)](https://c1.staticflickr.com/5/4606/40586768271_bd64e49119_z.jpg)

唔係嘅，間舖啲嘢唔係真係好差嘅  
好似呢杯**黑糖薑母茶**咁吖  
佢唔係平時啲「薑黑糖」  
而係「黑糖薑」嚟㗎  
即係唔係嗰啲齋甜冇薑味嗰啲  
杯嘢勁濃薑味又唔會好甜  
至少唔駛問小二拎杯水溝淡啲貨  
呢杯真心好飲，推！  
  
  
啲人話元朗有間牛肉麵好好食㗎喎  
但係要入到去元朗咁貴遠喎  
好似都係搭程機去台灣食方便啲  
牛～ 肉～ 麵～ 啊！  
I miss you so much～～～  
  
\-----------------------------------------------  
  
  
延伸閱讀：  
[\[臺東瘋食遊\] Day7：湘琪牛肉麵](http://www.hidie.net/2016/02/day7_24.html)  
[\[臺北暴食遊\] Day3：舊道口牛肉麵](http://www.hidie.net/2014/04/day3_2367.html)  
[\[臺北暴食遊\] Day1：老董牛肉麵](http://www.hidie.net/2014/04/day1.html)