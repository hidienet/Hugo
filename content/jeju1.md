---
title: '[濟州，맛있어요] Day1：西歸浦 서귀포'
date: 2017-10-23T09:30:00.000+08:00
draft: false
aliases: [ "/2017/10/day-1_23.html" ]
tags : [lifestyle - 逃離852, travel-南韓-濟州]
---

作為「假期乞兒」嘅我  
要請最少嘅假去玩盡啲呢  
red-eye flight係當然嘅首選  
  
凌晨上機清晨落機  
再搭機場巴士600號  
由北面嘅機場（한국공항공사）  
到南面嘅**西歸浦（서귀포**）  
咁就好開心咁由日玩到夜  
  
掉低行李梗係先去食嘢  
但係原來呢個**西歸浦每日偶來市場**  
（**서귀포매일올레시장**）  
係晏晝到好夜先係高峰期  
即係，朝早八九點係冇咩嘢  

![](https://c1.staticflickr.com/5/4501/37137124484_f62c402eee_z.jpg)

不過冇還冇，要食嘅都有  
呢個少少甜嘅**오메기떡** @**할머니떡집**  
要嚟早餐真係啱啱好  
原味豆粉就食得出舊米糕嘅草香味  
店家婆婆每日鮮包鮮做  
全部糕都係爆煙韌  
裡面紅豆蓉唔會好甜  
而紅豆粒嘅紅豆係硬硬地嗰種  
同煙韌嘅糕質地有好大對比  
最最最好食一定好首推mixed nuts  
啲果仁香到癲又夠脆  
哇！真係好食到震～～～  

![](https://c1.staticflickr.com/5/4481/37847121831_da8a056d1e_z.jpg)

好喇，市場啲舖好多都响未開同準備中之間  
去吓今個trip唯一嘅景點先  
（冇錯！呢個trip實際上又係只得食啫）  

![](https://c1.staticflickr.com/5/4486/37137123134_47106ae3ba_z.jpg)

出市場之後就係**李仲燮藝術街（이중섭거리**）  
對佢啲嘢冇乜感覺同認識  
兜過就算喇，反正係咪都要經過…  

![](https://c1.staticflickr.com/5/4462/37137123984_7ee4d355be_z.jpg)

呀，weekend有藝術市集嘅  
不過啲嘢唔太吸引我  

![](https://c1.staticflickr.com/5/4458/37847121431_effc67314a_z.jpg)

沿著海邊行，好L大風  

![](https://c1.staticflickr.com/5/4506/37137128204_ea9ed4fa02_z.jpg)

唔向海望就係向山  
**漢拏山（한라산**）係韓國最高嘅山，就咁。  

![](https://c1.staticflickr.com/5/4444/37137126964_172c06dd50_z.jpg)

好喇行到checkpoint：**正房瀑布（정방폭포**）  
特登嚟睇㗎！  
佢係亞洲唯一直接流入海嘅瀑布  
一啲都唔宏偉㗎  
只係佢比較特別咋  
加上呢度超近下一個食嘢嘅地方  

![](https://c1.staticflickr.com/5/4490/37137129304_6245139dbe_z.jpg)

so，就算呢樹有海女即捕即解嘅海鮮都冇試  

![](https://c1.staticflickr.com/5/4474/37137125074_f83536994d_z.jpg)

brunch @**風車雞海鮮鍋（풍차닭해물탕**）  
黐孖根㗎勁大兜囉（傻眼）  
帶子個殼係我隻前臂咁長  
然後裡面有蝦有蟹有八爪魚  
有大量嘅蜆同青口  
仲！有！半！隻！雞！  
湯底要滾滾吓咁  
因為係有十二種藥材响裡面  
連埋海鮮呀雞呀咁一齊滾  
個湯又甘又甜咁好好味  

![](https://c1.staticflickr.com/5/4509/37137122024_957289b534_z.jpg)

當然唔少得另一種甜味  
嚟濟州梗係要飲吓呢度嘅**濟州柑makgeolli（막걸리**）  
呢隻有淡淡柑味米酒味出啲  
  
...食完慢慢行返去酒店check-in  

![](https://c1.staticflickr.com/5/4453/37815522572_61f89a2ddd_z.jpg)

跟住就殺落**HomePlus**  
係㗎喇，不嬲都係介乎去食嘢同買嘢食咁㗎啦  

![](https://c1.staticflickr.com/5/4443/37815524222_2a5d965275_z.jpg)

晚餐就走去食濟州黑牛 @**흑한우명품관（토평동수국길**）  
炭～ 火～ 燒～ 牛～  

![](https://c1.staticflickr.com/5/4444/37589594310_1d07a95a5d_z.jpg)

有牛扒同胸腹肉  
（想嗌排骨但係佢呢度得調味排骨要食原味嘅我就冇嗌到喇）  
牛嘛… 味道當然係超香  
呢間啲牛肯定地新鮮  
因為係每日先劏冇雪過嘅牛  
韓牛冇和牛咁肥，肉味濃啲啲  
就算個樣好多白色睇落好肥嘅胸腹肉  
燒完食落都唔會好肥漏漏  
仲要佢耐燒啲，個脂肪位燒到脆卜卜咁  
肉位又唔會太乾，好好味呢～  

![](https://c1.staticflickr.com/5/4471/37589592330_62cbd55182_z.jpg)

今晚飲有汽嘅傳統濟州makgeolli  
（**전통 제주 막걸리 생유산균**）  
呀呀呀～ 呢隻好好飲  
米味香甜仲要有汽，好似飲汽水咁  
但係又有微微發酵氣味，好正呢！  

![](https://c1.staticflickr.com/5/4496/37589591440_db442a4199_z.jpg)

一日嘅結束係唔可以遺漏宵夜呢樣嘢  
不過食完牛飽飽地  
食個甜品就夠喇  
响便利店買咗杯好可愛嘅**紅豆刨冰**  
紅豆軟綿綿刨冰 x 心形濃滑牛奶雪糕 x 煙煙韌年糕  
杯嘢仲唔會好甜唔錯唔錯  
  
  
好喇，玩完一整日係時候休息吓  
聽日再去食食食過～  
  
{{<jeju>}}
