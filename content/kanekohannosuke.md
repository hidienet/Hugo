---
title: '[丼] 金子半之助'
date: 2022-10-31T10:00:00.000+08:00
draft: false
images: ["/images/kanekohannosuke.jpg"]
tags : [flavor - 行膳積腹]
---

雖然佢唔鍾意食熱氣嘢  
但係都會同我去食我非常愛好嘅天丼啊！  

![](/images/kanekohannosuke1.jpg)

同平日餐廳啲茶葉茶唔同  
呢度係serve**黑豆茶**嘅  

![](/images/kanekohannosuke2.jpg)

**軟殼蟹天丼**  
話說呢個就係《連續7屆榮獲日本全國天丼金賞》嘅軟殼蟹天丼  
裡面有鮮甜厚肉嘅軟殼蟹  
酥炸至香脆而且蟹肉厚實勁好味  
仲有炸蝦、小柱魷魚天婦羅餅、炸紫菜  
莢豌豆同隻炸溫泉蛋

![](/images/kanekohannosuke3.jpg)

**江戶前天丼**  
穴子、海老、小柱魷魚天婦羅餅、溫泉蛋、海苔、莢豌豆

![](/images/kanekohannosuke.jpg)

即係咁，其實晌舖頭出面已經聞到勁香嘅麻油味  
食落個炸漿薄脆得嚟酥香  
穴子星鰻唔會好似鰻魚咁肥美  
用嚟做油炸就啱啱好  
有魚香又軟滑好正  
炸蝦係就係唔大隻不過都新鮮夠彈牙  
韌身小柱帶子仔同爽口魷魚  
合埋炸係做嘅天婦羅餅外脆內爆汁  
炸紫菜，做零食已經好好食呢塊仲要係新鮮炸起  
超脆口又香麻油紫菜味，good～  
豆豆就炸漿脆本身爽裡面甜  
除咗魚同蝦最最最鍾意梗係隻蛋（！！！）  
微微炸過提香隻蛋又勁流  
用嚟撈埋啲飯食都真係夠晒happy！  

![](/images/kanekohannosuke4.jpg)

個飯裏面都已經有好香豆味嘅豉油based醬汁  
然而响食食吓炸物天婦羅  
又試吓就咁食有醬汁嘅餸同飯  
再篤爆蛋撈起嚟食  
最後，加埋呢隻特製調味粉**焙煎醍醐味**  
類似七味粉嘅嘢  
以唐辛子、山椒、麻の実 (Hemp seed)焙煎結合而成  
極提香之餘令食咗咁Q多炸嘢加大碗飯都唔覺好滯  
層次豐富食得好滿足啊～  

![](/images/kanekohannosuke5.jpg)

係就係大大碗啫  
但係我喎我喎邊有可能食唔晒呢？  
