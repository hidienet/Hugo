---
title: '[Happy Days！鹿児島宮崎！] Day 3：大淀河畔みやちく（宮崎牛専門店）'
date: 2017-01-25T09:40:00.000+08:00
draft: false
aliases: [ "/2017/01/happy-days-day-3_25.html" ]
tags : [flavor - 行膳積腹, travel-日本-鹿兒島宮崎]
---

特登由鹿児島嚟宮崎...  

![](/images/kojkmi3c.jpg)

就係為咗呢隻**宮・崎・牛**！！！（耶～～～）  
  
話說原本成個行程都係stay响鹿児島  
咁諗住鹿児島同宮崎咁近  
响鹿児島搵間認證嘅宮崎牛應該唔難  
點知就係計漏咗鹿児島本身都有鹿児島黒牛  
响保護自己當地嘢嚟講  
**（正如宮崎係無認證嘅鹿児島牛一樣）**  
發現到宮崎牛認證嘅鹿児島餐廳只！係！得！一！間！  
仲要响遙遠嘅屋久島  
而由鹿児島中央去屋久島  
船程係比去搭巴士火車去宮崎耐少少  
所以，去啦，去宮崎幾日啦！  
  
係㗎喇！我絕對會因為隻牛去改行程  
好彩名古屋有[飛驒牛](https://hidie.net/nagoya7a/)食  
如果唔係都會搭轉車去高山飛驒咁  
  
（哈～）  

![](/images/kojkmi3c1.jpg)

個景都係食正條大淀川  

![](/images/kojkmi3c2.jpg)

未坐低已經set好晒嘢  
無電話所以無得打電話卜枱  
擒日[親身](https://hidie.net/kojkmi2e/)走過嚟訂（順便行條河）  
真係驚死無得食㗎話晒真係特登走嚟宮崎嘛  

![](/images/kojkmi3c3.jpg)

唔係lunch set包都會叫呢杯  
**日向夏cocktail**，會比齋juice無咁甜  
加上有酒精感覺上開心D（笑）  

![](/images/kojkmi3c4.jpg)

**季節の小鉢1品**  
燒豆腐上面淋肉醬  
一口KO咗，微微鹹軟軟地咁  
無咩好特別嘅味道  

![](/images/kojkmi3c5.jpg)

煎呀煎，不過呢幾塊唔係牛...  

![](/images/kojkmi3c6.jpg)

**季節の前菜**  
係salad上面嘅「卑勤」  
菜，好Q新鮮  
加上煙肉D油香，菜就唔會好乾  
都唔算好食緊草嘅感覺  
（就算有我最憎嘅火箭菜都食得晒）  
凍咗嘅蛋絲無乜味  
不過夾埋一齊食就軟韌爽脆都有晒  
右下角個櫻花鹽唔死鹹幾好味  

![](/images/kojkmi3c7.jpg)

登登登凳～  
今餐嘅**A5牛**（上）同**入賞牛**（下）  
A5 D油花已經好靚  
隻入賞牛就更更更雪花  

![](/images/kojkmi3c8.jpg)

兩隻牛都有出世紙  
A5有養殖地  
入賞牛直頭放埋養父個名  

![](/images/kojkmi3c9.jpg)

**季節の焼野菜**  
野菜有青椒同矮瓜  

![](/images/kojkmi3c10.jpg)

先食A5，鉄板焼A5牛中...  

{{<youtube t94J9lB1WTM>}}

當然會有表演睇 :)  

![](/images/kojkmi3c11.jpg)

燒完就cut好  

![](/images/kojkmi3c12.jpg)

排好，上碟喇～  

![](/images/kojkmi3c13.jpg)

有得食喇！  
食呢D牛嘅調味有鹽啦炸蒜片同蘿蔔蓉  
仲有醋啦柚子胡椒わさび同豉油  
set當然有白飯同味噌湯  

![](/images/kojkmi3c14.jpg)

**A5牛**：medium  
牛肉入口油花熔化  
肉質嫩滑，味香而唔臊  
好嫩，真係好嫩...  

![](/images/kojkmi3c15.jpg)

除咗野菜仲有牛肥膏粒粒  
係肥㗎喇不過我都啪晒入口  
食嗰陣真係唔覺得漏喎  

![](/images/kojkmi3c16.jpg)

然後，到隻**入賞牛**：rare  
之前食A5師傅問要幾成熟  
咁medium佢無異議  
但到咗燒呢隻入賞牛之前再問一次  
講咗medium佢好似唔太符合佢預期咁  
又再問一次啦，咁我以為佢只係聽唔清楚咁再答多次  
點知佢仲問多次  
好！答rare啦，佢終於有個滿意嘅笑容覆rare  
吖？唔通佢係想懶嗰少少煮短D時間？  
原來唔係！RARE真係啱啱好！  
反而medium油花太爆  
結果會又漏又食唔到肉味  
呢隻rare嘅入賞牛  
脂肪味因為未爆油  
食落似食筋位咁但係唔係韌到咬唔斷嗰種  
肉味濃郁，質地非常嫩滑  
個樣好肥但係一D都唔漏唔油膩  
油味只集中响燒過嗰少少邊緣位  
中間肉同脂肪味會食到肉味  
半啖血水味雪藏味都無  
嫩到喊，呢隻牛死得好有好有價值！死得好！（俾D掌聲唔該）  
  
記住：  
入賞牛要食RARE  
入賞牛要食RARE  
入賞牛要食RARE  
（真係極度重要，千祈唔好徙嘢！）  

![](/images/kojkmi3c17.jpg)

一般嚟講塊墊牛方包係食完牛就掉得  
點知呢位師傅拎走去玩  
仲加咗好多牛油（butter）一齊玩  
一直响度壓呀壓咁壓扁佢...  

![](/images/kojkmi3c18.jpg)

**デザート**  
再加D糖霜、花瓣、果jam同塊葉香草  
就變成一道甜品  
好鬆脆嘅酥餅  
牛油味超～ 濃～  
竟然一D牛脂肪味都無  
唔係睇住師傅整完全唔會知係頭先塊墊油包  
太！好！食！喇！  
飽呀但係所有嘢都清得晒！  

![](/images/kojkmi3c19.jpg)

個course係包**coffee**  
呢杯齋啡微香帶甘苦  
用嚟消滯唔錯  

![](/images/kojkmi3c20.jpg)

送啡用嘅**糖漬日向夏柑皮**  
白色係砂糖x白朱古力面  
黑色係dark chocolate粉  
兩隻都好好好好食  
硬要比較一定揀黑色  
少少苦不過好香  
配住糖漬柑皮味道極之好  
  
成餐都好好食，好滿足  
完全無嚟錯宮崎  
加上係lunch course  
唔會貴到chimagun又食得飽到上心口  
人生實在太美好喇～～～（嗝）  
  
\-----------------------------------------------  
  
延伸閱讀：[Happy Days！鹿児島宮崎！ (10D9N)](https://hidie.net/kojkmi10d9n/)
