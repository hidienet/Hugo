---
title: '[Happy Days！鹿児島宮崎！] Day 5：遊食豚彩いちにいさん'
date: 2017-03-07T09:53:00.000+08:00
draft: false
aliases: [ "/2017/03/happy-days-day-5_7.html" ]
tags : [flavor - 行膳積腹, travel-日本-鹿兒島宮崎]
---

晚餐，又嚟鹿児島黒豚呀～  

![](/images/kojkmi5e1.jpg)

今晚食蒸嘅：  
蒸ししゃぶコース  
鯛の野菜蒸しコース  

![](/images/kojkmi5e2.jpg)

好好飲嘅**梅酢**  
唔會好酸亦唔會好甜  
梅味好出，解渴又開胃  

![](/images/kojkmi5e3.jpg)

**お刺身**  
鯛魚course嘅鯛魚刺身  
肥肥厚肉好好味～～～  

![](/images/kojkmi5e4.jpg)

**先付小鉢、本日の一品**  
煮豬軟骨呀，腍身又入味  
少少肥漏漏感覺都無  
最重要係仲有脆口軟骨位呢  
淺漬根菜微微鹹好爽口，唔錯唔錯  

![](/images/kojkmi5e5.jpg)

**一口揚げ**  
哇哇哇！炸得好靚呀  
唔係千年油嗰D樣  

![](/images/kojkmi5e6.jpg)

（咬～）  
呢隻係菜定瓜呢？  
索索聲爽到爆  

![](/images/kojkmi5e7.jpg)

～四四方方嘅蒸籠～  

![](/images/kojkmi5e8.jpg)

個籠熱咗，店員開始放豬肉片  
好多菜响底保持多菜少肉好健康  

![](/images/kojkmi5e.jpg)

**黒豚しゃぶ肉**  
D肉排好喇，好整齊睇落好癒療  

![](/images/kojkmi5e9.jpg)

肉好薄呀，話咁快就蒸熟喇  
點右下角兜蔥醋  
D肥豬肉就無咁漏  
豬肉嘅味呀香濃到無得頂  
係呀係好肥呀但係就忍唔到一直食一直食  
嚟鹿児島，一定一定要食鹿児島黒豚！！！  
蒸嘅完全係食原味  
豬油仲要滲落下面D菜度  
D菜腍返身少少  
新鮮菜鮮甜再有豬油香  
太太太好食喇實在（感動）  

![](/images/kojkmi5e10.jpg)

**季節のサラダ**  
真係唔怕唔夠菜  
因為仲要兜salad  
又海帶又菜，盡情吸晒食落肚D油啦唔該  

![](/images/kojkmi5e11.jpg)

**鯛、季節のお野菜**  
嘢呢係好新鮮嘅  
帶子仲好厚肉  
不過鯛魚呢... 都係生嘅好食D  
嗱～ 唔係話佢唔香唔好食  
不過頭先個刺身真係好好食  
而蒸嘅，個豬又香好多喎  
咁有得比較嘛，無計啦...  

![](/images/kojkmi5e12.jpg)

不過話時話，呢pat俾鯛魚點嘅醬好鬼好味  
無呢兜蒸嘢都無機會食到啦  

![](/images/kojkmi5e13.jpg)

**一口おこわとおそば**  
已經好飽，諗住[又～ 食唔晒個麵](https://hidie.net/kojkmi4c/)之際...  

![](/images/kojkmi5e14.jpg)

店員好熱心咁同我哋講解要將麵同飯放去個籠度蒸蒸佢 XDDD  

![](/images/kojkmi5e15.jpg)

等蒸嘅期間嘆埋碗**豚汁**  
個豬味濃到吖！好味得有D過分囉！  
（左邊細細碟漬物鹹鹹爽爽咁，幾好）  

![](/images/kojkmi5e16.jpg)

好彩有食呢個そば  
呢度嘅「生そば」係特別整㗎  
爽滑得嚟又香蕎麥味  
同個豬湯底好鬼夾  
簡直好味到暈，真係好好彩有食到咋  
而個飯仔都係香米味黏黏口咁  
齋食同加落湯度都好食啊～  

![](/images/kojkmi5e17.jpg)

**デザート**  
個樣好焦糖蛋pudding  
原來係香蕉pudding  
蕉味濃郁又唔太甜  
飽到上腦都要開動甜品胃剷晒佢  
  
做人食到咁飽足真係好幸福  
（加上同好3B一齊，更加美滿～）  
  
\-----------------------------------------------  
  
延伸閱讀：[Happy Days！鹿児島宮崎！ (10D9N)](https://hidie.net/kojkmi10d9n/)
