---
title: '[Happy Days！鹿児島宮崎！] Day 6：牛ちゃん 本店 炊き肉'
date: 2017-03-28T09:23:00.000+08:00
draft: false
aliases: [ "/2017/03/happy-days-day-6_28.html" ]
tags : [flavor - 行膳積腹, travel-日本-鹿兒島宮崎]
---

唔知係咪浸得溫泉多  
血液循環得太好  
連消化系統都運作得異常暢順  
呢一刻真係好肚餓  
餓到個胃好L痛 (´-﹏-\`；)  

![](/images/kojkmi6m.jpg)

食牛啦，牛快熟D嘛  
加上鹿児島除咗最出名嘅黒豚  
鹿児島黒和牛都好似好正咁㗎嘛  

![](/images/kojkmi6m1.jpg)

仲要一大個煎pan一鑊熟  
裡面有菜呀芽菜呀咁  

![](/images/kojkmi6m2.jpg)

再加埋啤酒啦，多D營養到肚  
但係個kimchi係想點呢？勁唔咩廚  

![](/images/kojkmi6m3.jpg)

點埋個汁就食得喇  

![](/images/kojkmi6m4.jpg)

食到七七八八店員就落個うどん  
  
好，咁就完喇。  
勁普通嘅嘢炒埋一碟囉  
唔知關唔關前幾日食完好正嘅宮崎牛事  
唔知關唔關香港都好易食到鹿児島牛事  
就算餓到個肚扁咗個胃痛咗  
呢D求其食碗南記都覺得係美食嘅情況下  
都唔覺得呢餐鹿兒島牛有咩咁特別  
同有乜咁好食到要坐飛機嚟鹿児島食  
係㗎，周圍氣氛幾好  
D友仔放工同上司同事三五知己  
一齊聚埋食大家口水咁  
嘻嘻哈哈咁就一晚係幾好嘅  
不過一來我唔舒服冇好開心咁食啦  
（sorry 3B要你睇住我個黑面嚟送飯）  
二來個味道認真普通  
（佢唔難食但一定稱唔上好食）  
三來… 我頂！兩個人食二人set唔夠飽囉  
講緊3B係本身細食都唔夠飽囉  
我呢種大食嘅更加 TT  
但係都一定唔會再响度叫嘢食  
因為真係唔想浪費錢啦（唔平㗎呢餐！）  
…時間同肚嘅位囉  
  
哼～  
  
等我突然諗起响釜山間[콩불（豆火）](https://hidie.net/busanjj7f/)  
嗰兜一鑊熟就真係可惡難食嘅經歷  
好在呢餐只係普通，唔係難食啫（呼～）  
  
\-----------------------------------------------  
  
延伸閱讀：[Happy Days！鹿児島宮崎！ (10D9N)](https://hidie.net/kojkmi10d9n/)
