---
title: '[Happy Days！鹿児島宮崎！] Day 8：すすむ屋茶店、一番街商店街'
date: 2017-06-16T09:10:00.000+08:00
draft: false
aliases: [ "/2017/06/happy-days-day-8_16.html" ]
tags : [flavor - 飲！, flavor - 螞蟻族, travel - 日本（九州西海道）・ 大隅薩摩鹿児島と日向宮崎]
---

憤怒嘅感覺中帶著悲傷嘅心情  
所以要飲綠茶去冷靜  
再食返啲甜嘢去cheer up吓先得  

![](/images/kojkmi8e.jpg)

**アイスのせ ぜんざい（緑茶付）**  
雲尼拿雪糕配甜死無命賠嘅紅豆蓉  
就算有呢杯香濃帶微苦嘅緑茶  
都阻擋唔到隻爆甜紅豆味  
杯茶真係好好飲，同今朝嘅知覽茶唔同味  
無得比較，兩種都好飲  
  
左下嘅和菓子有綠色嘅**よもぎもち**  
同白色有豆豆嘅**塩豆大福**  
兩隻連餡都唔係好甜  
餅皮唔會超厚，夠韌身唔錯呀  
草餅嘅味好清新，帶微微草香  
而塩豆鹹鹹哋更為滋味  
食甜嘢中帶鹹味雖然可以輕輕令個甜無咁滯  
可惜同時又會令個甜味更甜  
係呀，個甜味又係源自於嗰碗紅豆（無限輪迴）  

![](/images/kojkmi8e1.jpg)

**ぜんざい（緑茶付）**  
有凍嘅雪糕set  
都有傳統日式紅豆湯年糕set  
個即席緑茶係一樣嘅，好好飲  
碗紅豆湯無因為比紅豆蓉加多啲水而減少個甜度  
即係如果飲哂成碗都係即時變成糖尿病患者嘅  
但碗嘢裡面夠年糕就超夠韌加上米味香  
嗱～ 碗嘢分開嚟講係好食嘅  
紅豆味係香不過真係真係好L甜囉  
  
和菓子係**わらびもち**  
佢OK好食嘅，中規中矩嗰隻  
無咩特別咁樣  

![](/images/kojkmi8e2.jpg)

除咗就咁堂食  
仲可以揀吓茶返屋企慢慢泡  

![](/images/kojkmi8e3.jpg)

慢慢聞，揀啱先買～  

![](/images/kojkmi8e4.jpg)

間舖座落响住宅區  
個設計又簡約  
有種好平靜嘅感覺  
  
但係入去食到咁上下嘅時候  
有幾件香港女人走入嚟坐啦食啦  
結果當然又係張一個好安靜嘅日本茶舖  
變成港式茶樓咁嘈囉  
唔係話我香港人貶低香港人  
甚至歧視返佢哋（我知自己都係香港人）  
喂呀大姐你哋見周圍嘅人都細細聲講嘢  
你哋啲人又只係坐响你哋隔離  
真係需要講乜都要成間鋪都聽你哋講乜呀化？  
講嘢細聲啲真係唔會有人以為你哋啞㗎囉  
失禮到來回地獄又折返人間  
快少少嘆埋走喇都係... ...  
  
  

![](/images/kojkmi8e5.jpg)

**一番街商店街**  
食完甜嘢要消化吓啲糖分  
行吓呢條大正2年（1913年）就有嘅舊街  
係有拱形頂設計落狗屎都行得街嗰種  
呢度比天文館更清靜  
有少量叔叔嬸嬸行吓買吓餸  
而遊客就連影都見唔到  
但穿過佢再到鹿児島中央就完全唔同光景喇...  
  
\-----------------------------------------------  
  
延伸閱讀：[Happy Days！鹿児島宮崎！ (10D9N)](https://hidie.net/kojkmi10d9n/)
