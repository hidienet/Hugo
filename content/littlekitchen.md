---
title: '[港] 小廚・美食 - 綠豆瑤柱咸蛋黃咸肉糭、鴛鴦燒賣'
date: 2021-06-14T08:10:00.000+08:00
draft: false
images: ["/images/littlekitchen.jpg"]
tags : [flavor - 小食部, flavor - 行膳積腹, satisfaction - 黃店懲罰日]
---

相比起流沙黃金乜嗰種鹹蛋黃  
都係鍾意個鹹蛋黃正正經經咁擺晌月餅同糉裡面  

![](/images/littlekitchen.jpg)

**鴛鴦燒賣 | 綠豆瑤柱咸蛋黃咸肉糭**  
响隻糉要加熱前  
先食咗佢啲名物燒賣先  
鴛鴦係指原味魚肉燒賣拼藥膳燒賣  
魚肉燒賣有淡淡魚香加上彈彈牙都唔錯  
不過硬係爭咁啲嘢咁  
而家藥膳燒賣就顯得非常好食  
相對原味無咁彈牙然而個味道超香  
食完好似好補咁哈哈哈  
响我食完啲燒賣仲等緊隻糉嘅時候終於發現差咁啲乜  
係辣油！我完全唔記得咗叫加辣油！！！  
竟然犯咗個咁嚴重嘅錯誤（不能原諒）  
但係唔知係咪咁就更突顯藥膳燒賣個味真係好出  
下次，我一定會加返辣油啊啊啊～  

![](/images/littlekitchen1.jpg)

因為冇得蒸，就烚啦！  
又好彩本身隻糉扎得好實  
就算咁烚都唔會好濕咁  
一篤開就見到舊肥豬肉哈哈哈（滿意）  

![](/images/littlekitchen2.jpg)

每朝新鮮整加上好足料又大隻所以唔會唔好食  
除咗勁香嘅肥豬肉  
仲有軟糯嘅去邊綠豆  
整粒瑤柱同靚到爆嘅爆沙鹹蛋黃  
係嘅，隻糉我一個人自私食食完係要懺悔  
（食糉仲係砂糖派唔係豉油派）  
之後飲咗一巨杯decaf嘅detox薄荷綠茶  
啊！又咁講... 食完又唔覺得好漏好滯咋喎  
啪完糉飲埋啖茶行去拜山就啱啱好  
  
端午節，屈原真係L得好～（呵呵）  
