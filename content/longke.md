---
title: '[正港遊] 萬宜水庫 + 浪茄灣'
date: 2017-10-28T18:23:00.000+08:00
draft: false
aliases: [ "/2017/10/blog-post_28.html" ]
tags : [lifestyle - 港女港旅]
---

冇得出走香港咪香港遊囉  
反正呢個城市好多特別嘅地方  
（嗱～ 我唔係剩係去旅行同宅响屋企㗎）  

![](/images/longke1.jpg)

終於唔係非常熱，行吓山都唔錯  
輕輕鬆鬆去就近嘅西貢比較方便  
  
入到西貢市中心  
飲完茶搭的士去**萬宜水庫東壩**  
有好多人會掉返轉  
先行入去再搭的士出  
但係香港啲的士好大部份都好hihi  
明知犯法都會markup  
然後又冇計啦焗住唔搭又唔得  
所以都係建議搭入去再行返出嚟  
至少嗰程的士一定係跟錶跳冇得呃  
係㗎喇唔係話俾人哋賺多少少都唔得  
咁無啦啦點解要俾人屈錢仲要理所當然啫  
尤其佢哋啲死人態度仲要差到無倫  
條氣係唔順㗎喇汝吹得吾脹乎？  
  
好，唔講咁多負面嘢開開心心行下山...  

![](/images/longke2.jpg)

落的士之後向下行落東壩  

![](/images/longke3.jpg)

沿路就見到火山而成嘅**六角形岩柱**  
超近距離就睇到世界級景觀  
啲柱堅係歷史嘢  
有1億4000幾萬年咁㗎！  

![](/images/longke4.jpg)

仲有世界稀有嘅**扭曲版**嘅岩柱  
個S形態係因為受地震同區域性下沉影響  
碌柱最脆弱嘅部份會裂開  
然後啲地下岩漿就入侵嗰啲裂縫位  
啲岩漿冷卻之後，形成灰色岩牆  
入侵者比原本嘅細4000萬歲  
都有成億年嘅歷史喇  
睇到啦，入侵者就係入侵者  
就算過咗幾多年後世嘅人都係會見到㗎！  

![](/images/longke5.jpg)

兜到落嚟行過對面就係**海蝕洞**  
顧名思義係俾海水侵蝕啲岩柱而形成  
btw，點解啲人要咁弱智噴花啲石呢  
完全唔覺得咁樣做有幾威威囉  
噴得靚都話啫（大誤）  

![](/images/longke6.jpg)

兜返出嚟，冇乜水  

![](/images/longke7.jpg)

上返去萬宜路，就會見到**破邊洲**  
成忽地俾海水蝕到落底  
變咗漏條罅出嚟咁  
望真啲佢個剖面都係一坑坑㗎  

![](/images/longke8.jpg)

由萬宜路睇返去啲六角形岩柱真係好宏偉  

![](/images/longke9.jpg)

一直剷上去向浪茄灣方向行（麥理浩徑1,2段）  
都有一大排六角形岩柱  

![](/images/longke10.jpg)

而個**萬宜水庫**啲色真係好靚  
不過相比跟住落嚟嘅浪茄灣都仲係爭少少  

![](/images/longke11.jpg)

（**浪茄灣**）  
係咪呢係咪呢  
白沙同清海水真係靚到喊  

![](/images/longke12.jpg)

唔玩水齋睇海都好舒服  

![](/images/longke13.jpg)

就算個肚唔餓都要休息吓補充水份同糖分  
加上呢個地方真係好relax  
坐低飲返杯就最好（嘻）  

![](/images/longke14.jpg)

休息夠就離開浪茄灣（cya）  
體力滿滿喇就開始回程嘅長征  

![](/images/longke15.jpg)

byebye東壩（揮手）  

![](/images/longke16.jpg)

一直沿著萬宜水庫周邊嚟行呀行  

![](/images/longke17.jpg)

唔係齋行同只係睇水庫㗎  
另一邊都仲有其他灣嘅  
話晒呢條係麥理浩徑1段啦  

![](/images/longke18.jpg)

行吓行吓，就到咗**萬宜水庫西壩**喇  

![](/images/longke19.jpg)

冇咩做嘅話就咁望出去都幾舒服吖  

![](/images/longke20.jpg)

最後，行到嚟麥理浩徑嘅起點  
就係今次行程嘅終點  
返巴士 or 綠van出西貢市中心就OK  
  
慢慢行慢慢睇咁就玩咗半日  
  
  
今次啲相啲色有啲差  
大晴天加啲霧霾啫其實  
不過唔記得帶相機  
只係用部弱雞影相功能嘅手機嚟影  
已經好盡力地係咁意執色㗎喇（冇矛盾）  
是但啦，下次先影得好啲啦～～～
