---
title: '光 · 影 · 香港夜 | Lumieres Hong Kong'
date: 2017-11-25T17:30:00.000+08:00
draft: false
aliases: [ "/2017/11/lumieres-hong-kong.html" ]
tags : [amusement - exhibition]
---

將里昂嘅Fête des Lumières概念帶嚟維港兩岸  

![](/images/lumiereshk1.jpg)

香港本身已經好夠光  
咁再加好多好多燈落去  
究竟會唔會睇到散光突然加深呢？  

![](/images/lumiereshk2.jpg)

作為一個九龍人當然係從尖沙嘴出發  
先嚟張流到喊嘅趕客artwork  
响**半島酒店**嘅「**九龍飛剪** | **The Kowloon Clipper**」  
by 何兆南 South Ho  
以水上飛機為奇想  
話好幽默咁\* 整咗個"Boarding 登機中"時而"Final Call最後召集"牌棟响度  
（\*睇booklet先知咋，唔睇真係唔知原來係幽默嘢囉come on James）  
令到行到嚟嘅人都「吓」咗聲...  

![](/images/lumiereshk3.jpg)

話說嚟半島呢個checkpoint  
係因為睇到呢張地點相  
以為型到可以唔長曝光都可以影到咁  

![](/images/lumiereshk4.jpg)

well，現實係...  

![](/images/lumiereshk5.jpg)

下一站，都係流流地  
地點係**1881 Heritage**  
作品「**舊燈塔的記憶** | **The Memories from the Tower of Light**」  
by 王志勇 Wong Chi Yung  
呢座前水警總部外牆曾經有白鴿籠  
所以做咗個籠形裝置  
然後用光影返啲唔！知！乜！出嚟  
睇咗好耐，真係唔知係乜  
加上啲黑色一條條差唔多遮晒啲影像  
總之係睇出嚟啲嘢變成郁郁吓變吓色嘅嘢咁啦...  

![](/images/lumiereshk6.jpg)

好！去**鐘樓**睇返啲識睇又有得玩嘅嘢  
用咗個水池同鐘樓結合嘅裝置  

![](/images/lumiereshk7.jpg)

「**鐘樓歷險** | **Long Striker, the Light Keeper**」  
by Benjamin Petit (LTBL) x Salvatore Barletta (Vendredi 4)  
由水池到鐘樓頂就等於一條... 龍！  

![](/images/lumiereshk8.jpg)

佢家下白色衫  

![](/images/lumiereshk9.jpg)

又變返綠色衫  

![](/images/lumiereshk10.jpg)

又變返\_\_色衫，驟眼望吓好似綠色衫  

![](/images/lumiereshk11.jpg)

呢個裝置係可以去條龍尾度玩㗎  
大力士揼鎚仔遊戲  
1－7分係普通嘢  
8－9分先有晒成條動畫睇  

![](/images/lumiereshk12.jpg)

輪到我玩喇喇喇  
個鎚仔好L重...  
  
幾多分呢幾多分呢  

![](/images/lumiereshk13.jpg)

哎吔吔，5分咋多謝參與  
  
～ 好喇，搭小輪過中環繼續睇 ～  
  
  

![](/images/lumiereshk14.jpg)

落船行天橋已經望到**大會堂**個今次活動logo嘅artwork  

![](/images/lumiereshk15.jpg)

不過就俾周圍大廈啲燈搶晒fo  
「**E-motion**」by **Yves Moreaux**  

![](/images/lumiereshk16.jpg)

諗住行埋去睇會好啲  
點知附近啲樹呀街燈呀仲遮得犀利  
因為係影落個牆身到  
睇唔得晒其實好影響欣賞整個構圖囉  
都幾失望㗎...  

![](/images/lumiereshk17.jpg)

但係隔離個**郵政總局**就正好多  
「**Anooki 反轉香港** | **The Anooki shake up Hong Kong**」  
by Moetu Batlle & David Passegand (Inook)  
响郵局度梗係先用郵票做背景  

![](/images/lumiereshk18.jpg)

Anooki俾風吹走喇  
快啲用大廈啲窗口嚟捉實啦  

![](/images/lumiereshk19.jpg)

利用光影製造牆身陰影將直線變曲線  
再成為Anooki嘅彈彈線  

![](/images/lumiereshk20.jpg)

哎吔吔，幅牆踩爛晒喇  

![](/images/lumiereshk21.jpg)

佢哋由細變大大隻  

![](/images/lumiereshk22.jpg)

大團圓結局嘅大合唱跳起yeah時間  

![](/images/lumiereshk23.jpg)

好開心嘅動畫  
有啲小朋友都跟住啲Anooki跳舞（唔係我呀！）  

![](/images/lumiereshk24.jpg)

然後經過**干諾道中行人隧道**  
就有名為「**香港時光隧道** | **The Time Machine**」嘅展板  
大大舊相同埋啲字嘅燈箱  
令唔算太闊嘅行人路變得更窄...  

![](/images/lumiereshk25.jpg)

然後去到**香港文華東方酒店**  
「**LUX, An Experience**」  
by 科視 | Christie  

![](/images/lumiereshk26.jpg)

佢個牆身係有得玩影完相掉上去  
唔知邊度影呀，冇玩到  
（無殘念嘅... 我咁驚樣衰，將個樣放到咁大嚇親寶寶㗎嘛）  

![](/images/lumiereshk27.jpg)

過埋條馬路就到咗**皇后像廣場花園**  
見到一條條插响水池嘅光管  

![](/images/lumiereshk28.jpg)

插呀插  

![](/images/lumiereshk29.jpg)

幾個池都有啲咁啦  

![](/images/lumiereshk30.jpg)

去返主池，光到盡見晒底就唔靚喇  
個主題係「**竹子廣場** | **Bamboo Square**」  
by Digiplay Christophe Mayer  
用光管演化成竹咁  
周圍播住啲風聲樹葉沙沙聲同雀仔聲  
硬要你感覺到竹林深處人渣咁  
不過啲光管真係好L刺眼  
入唔到戲囉我sorry  

![](/images/lumiereshk31.jpg)

啲光時光時刪  
但刪嘅時間好短  

![](/images/lumiereshk32.jpg)

反正我一向都唔鍾意光管  
仲係白光呢種（！）  

![](/images/lumiereshk33.jpg)

都係暗啲舒服啲...  

![](/images/lumiereshk34.jpg)

行過啲就到「**光· 影村** | **Lumieres HK Village**」  

![](/images/lumiereshk35.jpg)

呢個event嘅主題樂園  
座落晌**遮打花園**  

![](/images/lumiereshk36.jpg)

有一排消費嘅地方（同表演場地）  

![](/images/lumiereshk37.jpg)

咁就係人都知啲電係邊間公司sponsor啦可  

![](/images/lumiereshk38.jpg)

潮語霓虹燈  

![](/images/lumiereshk39.jpg)

嚟多個  
  
然後... 覺得冇咩特別就走咗  
（冇留低睇表演）  
之後發現原來呢度係有個「**關於海的歌** | **Over the Ocean**」嘅artwork  
呃呃呃呃呃  
  
  

![](/images/lumiereshk40.jpg)

向上行，到咗**前法國外方傳道大樓**  
（The Rormer French Mission Building）  
抬頭就見到啲窗透到啲金魚出嚟  
作品名係「**魚缸** | **Fish Tank**」  
by Stéphane Masson  
親身睇先睇到，相唔出個神髓  
就咁睇只係似一啲藍藍橙橙嘅光  

![](/images/lumiereshk41.jpg)

向西行到**都爹利街**  
成條樓梯變咗昆蟲森林  
「**你將會看見的...** | **The next thing you will see**」  
by Map Office  
個點影都影唔到嘅燈條係似一筆過畫嘅蚊一隻  
（有個細路話係蜻蜓喎）  

![](/images/lumiereshk42.jpg)

走入森林，就係一直播住啲昆蟲飛飛吓嘅聲  
煩擾嘅程度係要揞實對耳仔  

![](/images/lumiereshk43.jpg)

但真係好大聲  
簡直係想踢晒啲人落樓梯發洩！！！  

![](/images/lumiereshk44.jpg)

入咗去就想快啲走  
如果唔係我可能真係有想殺人嘅衝動  
  
上完樓梯繼續向西  
有個叫「**乙太の光** | **Quinessence**」嘅裝置  
佢响**蘭桂坊露天劇場**  
不過一來蘭桂坊一帶真係多人到塞唔到入條路  
二來响booklet望到件嘢都唔太吸引我  
直接skip啦再做一個向西西西邊行嘅女人  
  
  

![](/images/lumiereshk45.jpg)

到**PMQ**喇，就有呢個「**日心說** | **Heliocentric**」嘅裝置  
by 林欣傑 Keith Lam  
可以走入去影相嘅  
完全唔明白件嘢想講乜  
唉，藝術呢家嘢我真係識道光  
（然而道光係件歷史嘢，清朝嘅！）  

![](/images/lumiereshk46.jpg)

去到最後一站：**文武廟**  
有人表演嘅「**缺 · 圓 · 夢** | **The Void. The Fulfilment. The Dream**」  
by 洪強 Hung Keung  
個小劇目係大觀眾去過夢幻旅程咁  

![](/images/lumiereshk47.jpg)

好，完場喇  

![](/images/lumiereshk48.jpg)

收工！  
  
一共十六個裝置  
除咗頭先見到錯過同遺漏嘅  
其實仲有唔知點解睇唔到嘅**愛丁堡廣場**棵「**願望樹**」  
同埋完全唔就腳嘅**D2 Place**嗰個「**The Undiscovered World**」  
  
個節目今晚仲有㗎，到十一點就熄燈。  
**最！後！今！晚！喇！**  
同里昂嘅Fête des Lumières一樣  
都係一連三晚嘅  
襯差唔多天黑好出發喇  
咁就可以睇多啲囉～  
  
話說同身邊嘅人講都冇人知有呢個event  
真係唔知個政府做咗啲咩宣傳  
其實佢哋有畀好多錢買電視廣告平面廣告咁  
仲要有個叫劉嘉玲嘅大使  
不過聽講個廣告係啲人睇完都唔知噏乜  
所以根本唔會留意到呢件事  
即係咁，又唔係話個女人趕客嘅  
但係如果係我見到嘅話（因為我冇睇電視）  
肯肯定唔會因為見到個女人而令我有興趣睇呢個活動  
頂盡係以為電視台開咗個有佢份做嘅電視節目囉  
唔會知道原來係一個响街睇嘢嘅event  
講真唔係十成關個女人事嘅  
係個廣告概念本身寫得唔好完全帶唔到個主題出嚟啫  
  
碎碎念時間完畢  
個event唔錯㗎  
今晚有時間記住去睇吓玩吓喇～～～
