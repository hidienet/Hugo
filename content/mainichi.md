---
title: '[鍋] 日常料理 - 壽喜燒（加隻龍蝦）'
date: 2020-12-31T19:30:00.000+08:00
draft: false
images: ["/images/mainichi.jpg"]
tags : [flavor - 行膳積腹, satisfaction - 黃店懲罰日]
---

優雅嘅女性係會响屋企開香薰薰香間屋  
為食嘅我係會响屋企開住個爐薰住壽喜燒嘅味道！  

![](/images/mainichi1.jpg)

**日常料理 - 壽喜燒**  
日常2人前：美國頂級安格斯PRIME雪花肥牛、巴西特級梅肉片、嫩滑雞件  
（蔬菜籃）大蔥、娃娃菜、冬菇、粟米、金針菇、靈芝菇  
竹輪卷、章魚餅、讚岐烏冬  
另加「牛魔拼盤」雪花肥牛同下肩胛翼板  
再要隻只係$168嘅原隻開邊青龍蝦400g  
同埋炸魚皮、響鈴好豐富  

![](/images/mainichi2.jpg)

深色係壽喜燒汁，淺色係鰹魚湯底  
有人會覺得湯汁太少  
但係真係好奇怪啊  
明明就係食緊**すき焼き**壽喜燒  
即係一次過薄薄地浸好晒一鑊熟  
不過就以為係要食**しゃぶしゃぶ**涮涮鍋/打邊爐  
要一～ 大～ 兜～ 湯汁咁所以先嫌唔夠湯  
咁啦，做CS嘅話一般都唔可以窒啲客  
唯有下次加多啲湯畀人囉  
以我體驗計，呢兩支嘢好夠使～  
完全唔需要加外來液體  

![](/images/mainichi3.jpg)

肉肉肉肉肉，食壽喜燒一定要食牛！  
因為係是日最早拎嗰批  
右手邊嘅厚疊疊肥牛們未完全解凍鰹魚湯汁倒完都仲有冰 XD

![](/images/mainichi4.jpg)

飲食習慣因為黃店以有啲轉變  
以前唔鍾意但而家會去食[茶餐廳](https://hidie.net/dineinn/)  
以前唔鍾意十十下但而家會[打邊爐](https://hidie.net/hotpot616/)仲拎返屋企打（&[盆菜](https://hidie.net/shingkee/)）  
一直都唔鍾意食[龍蝦](https://hidie.net/labeat/)但今日會主動嗌返隻！！！  

![](/images/mainichi.jpg) 

未放晒啲料已經發覺個煲仔有啲細  
早知拎個Le Creuset出嚟啦～～～  

![](/images/mainichi5.jpg)

就食得

![](/images/mainichi6.jpg) 

隻龍蝦啲肉好鬼滑喎，唔錯！  
有菜有海鮮嘅甜甜醬油加鮮甜鰹魚湯底  
令本身已經好好食嘅壽喜燒甜牛肉個味更多層次  
生蛋都唔駛加，夠晒味喇baby～  

![](/images/mainichi7.jpg) 

無漏咗佢哋嘅  
兩樣都鮮炸毫無油臆味  
因為一浸就會即食所以無可能影到煮過嘅相啊  
相比起影相梗係食落肚緊要好多啦  
  
  
食飽飽又薰到自己同間屋都充斥住甜甜嘅壽喜燒味  
倒數完仲唔輪到我過個sweet年？呵呵呵！  
