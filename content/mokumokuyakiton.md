---
title: '[豬] モクモクやきとん | Mokumoku Yakiton'
date: 2019-07-12T23:10:00.001+08:00
draft: false
aliases: [ "/2019/07/mokumoku-yakiton.html" ]
tags : [flavor - 行膳積腹, flavor - 飲！]
---

諗住睇吓有咩書好，見到《我想吃掉你的胰臟》  
（君の膵臓をたべたい by 住野よる）  
就變咗搵吓邊度有好食嘅內臟（哈）

![](/images/mokumokuyakiton1.jpg)

坐低未嗌嘢就有前菜**冷番茄**  
好新鮮嘅清甜番茄浸响柚子醋度  
絕對係美好嘅開始！

![](/images/mokumokuyakiton2.jpg)

食串燒飲啤酒就最爽～～～  
呢度除咗有[Suntory ザ・プレミアム・モルツ](https://hidie.net/suntorypremium/)  
仲有甜甜唔會苦嘅[Suntory ザ・プレミアム・モルツ〈黒〉](https://hidie.net/suntoryblack/)黑啤  
日本啤最專注佢層綿滑細密嘅泡  
所以好多日本啤機都係會有一條出酒一條出泡咁

![](/images/mokumokuyakiton3.jpg)

呢間係食豬串燒，仲有好多係內臟㖭  
先嚟串**豬喉軟骨串（フエナンコツ）**  
簡單灑鹽就燒，勁爽脆cop cop cop嘅感覺  
仲有啲豬香味好正呢！

![](/images/mokumokuyakiton4.jpg)

**豬顎骨肉串（豚のアゴ肉）**  
啲肉同我塊面一樣咁彈吓彈吓

![](/images/mokumokuyakiton5.jpg)

**西班牙產豬肩肉串（スペイン產イベリコ）**  
イベリコ只係ibérico咋喎，點解唔譯埋個膊頭嘅？  
是但啦，至少知佢係咩豬  
啲肉好滑好juicy，同平時啲風乾豬又唔同味啊

![](/images/mokumokuyakiton6.jpg)

**豬肚串（ミノ）**  
哈哈咬落個面香脆但係咬咬吓嗰陣及第粥豬肚味出返嚟，好過癮（心）

![](/images/mokumokuyakiton7.jpg)

**上等豬脷串（タン）**  
同牛脷嘅豐厚感唔一樣，豬脷嘅爽脆都係咁令人回味無窮  
OK牛又好豬又好鴨都好，係脷就鍾意（嘻嘻）

![](/images/mokumokuyakiton8.jpg)

**豬皮串（豚のかわ）**  
外圍焦焦嘅裡面膠原滿滿好好味～

![](/images/mokumokuyakiton9.jpg)

**網油豬腦卷（豚の網脂脳みそ巻き）**  
簡直係功夫菜！  
用豬網油包住豬腦然後串起嚟燒  
豬腦新鮮冇臊味，用濃郁嘅醬汁燒過好送酒  
油脂唔會太膩而裡面個腦咇漿出嚟嗰嘢正到吖...  
呢啲咪就係幸福嘅感覺囉（幸せ～）

![](/images/mokumokuyakiton10.jpg)

食完咁三高嘅扮下嘢都要「清淡吓」嘅**麵豉矮瓜**  
咪又係濃味啲friend哈哈

![](/images/mokumokuyakiton11.jpg)

**白金豚肉茗荷卷（白金豚のみょうが巻き）**  
為日本國內最高等級、身價最高嘅岩手白金豚  
隻隻都飲泉水大嘅！  
豬味非常濃，脂肪同肉比例超平均  
包住茗荷呢種生薑再減低油膩咁  
啊！好爽～～～

![](/images/mokumokuyakiton12.jpg)

**豬生腸串（コブクロ）**  
由細食生腸串都係凍嘅同橙色嘅（！）  
見到原色有啲唔慣好彩呀輸卵管個樣我細細個已經認得  
同橙色嘅一樣勁爽口，食幾多串都唔會厭！

![](/images/mokumokuyakiton13.jpg)

**豬腰子串（マメ）**  
即係腎，比雞腎滑身好多  
加埋白胡椒粉調味，香氣更撲鼻

![](/images/mokumokuyakiton14.jpg)

**味噌煮 牛筋 （牛すじ）**  
無法抗拒嘅鹹味啫喱  
食咗差唔多五粒鐘黑啤都隊咗五杯，堅係飲飽食醉（謝謝款待）

  

  

因為係星期五，串燒一定要兩串兩串咁嗌  
原本係想將menu成版每樣都叫一串（淚）  
山形煙豬腩、西班牙夾心肉、小腸大腸、豬膶豬心豬耳blablabla  
唯有下次先食你哋喇～～～

  

e？明明話要「吃掉你的胰臟」（豬橫脷）㗎喎

但係個menu度冇... 點先？！
