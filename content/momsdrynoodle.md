---
title: '[麵] 老媽拌麵'
date: 2022-11-02T09:30:00.000+08:00
draft: false
images: ["/images/momsdrynoodle.jpg"]
tags : [flavor - 行膳積腹, satisfaction - 黃店懲罰日]
---

又係佢畀我揀食咩lunch嘅日子  
記得好耐之前經過見到啲麵個樣有啲想試  
但係嗰陣仲圍緊板未開張  
好喇到突然又諗起不如食麵都好就坐低等佢過嚟食...  

![](/images/momsdrynoodle1.jpg)

**川味紅燒三寶牛肉麵**  
（牛腱、牛筋、牛肚）  
一如[以往](https://hidie.net/mutaiwan/)，有牛肉麵佢係會揀牛肉麵嘅（笑）  
其實呢，台灣嘅牛肉麵最「正宗」嘅風味係來自四川  
而呢碗係有大大隻嘅辣椒但係唔點辣嘅  
啲牛腱呀牛肚呀都炆得腍身  
牛筋漿口而且全部都煮得入味  
湯底顏色深不過未算好濃滷水豉油味  
整體都算叫做okay嘅未去到一試難忘咁解  

![](/images/momsdrynoodle.jpg)

**麻辣老鍋麵**  
食呢種過江龍嘅餐廳當然想食返當地嘅味道  
碗麵有肥牛墨汁豬肉丸響鈴之外  
仲有台灣直送鴨血です  
恨食[麻辣鴨血](shangching)嘅我梗係唔會錯過  
揀咗粗麵，即係關廟刀削麵  
（另可揀幼圓身嘅傳統關廟麵同幼扁身嘅關廟拉麵）  
啲麵係手工天然日曬嘅  
夠Q彈唔易爛亦唔會令啲麵粉剝落滲去湯底  
湯底係牛肉麵嗰隻湯再加啲麻辣，都ok辣㗎  
老鍋呢就好似火鍋咁咩餸都有啲睇落好豐富  
邊爐必備嘅肥牛咪都係肥牛咁  
墨汁豬肉丸爽口彈牙  
響鈴又係邊爐啲friend  
索咗麻辣湯幾好味  
嗱嗱嗱！我最最最期代嘅鴨血呢  
好食嘅可惜得兩舊唔夠喉囉（哭哭）  
仲搭條新鮮小棠菜真係成兜邊爐冇火版咁  
係幾好食嘅碗麵，仲要係唔細碗食得飽飽嘅  

![](/images/momsdrynoodle2.jpg)

**手工大水餃：韭菜豬肉水餃**  
都係台灣直送貨仔  
水餃係大隻餡料滿滿嗰種  
standard嘅味道啦  
皮厚薄適中唔會過腍  
韭菜夠香肉味都係鮮嘅  

![](/images/momsdrynoodle3.jpg)

**涼茶系列：冬瓜檸檬**  
甜度係固定嘅好在個冬瓜茶本身唔會太甜  
加上酸咪咪新鮮檸檬都幾爽㗎～  
  
記得有一輪好興食台灣拌麵  
當然啦，啲潮流嘢硬係同我冇咩關係咁  
不過其實都係關廟麵之嘛  
又使乜講到又新穎又特別咁呢？  
okay啦所以最後睇menu都係揀返湯麵唔要拌麵（哈）  
