---
title: '[麵] 阿木台灣麵'
date: 2022-09-22T10:00:00.000+08:00
draft: false
images: ["/images/mutaiwan.jpg"]
tags : [flavor - 行膳積腹, satisfaction - 黃店懲罰日]
---

雖然麻麻地麵食  
但就好鍾意台灣牛肉麵  
咁呢間無理由唔去試㗎嘛  
唯一可以卻步嘅理由只係要排隊  
所以一係就咁啱要前後腳等得  
又或者較啱時間去就冇問題  

![](/images/mutaiwan1.jpg)

**紅燒牛肉麵（角切）**  
鍾意食嘢有得咬咬吓因此揀角切  
軟身未到腍身嘅狀態  
牛肉味同滷汁味一齊爆出  
湯底唔係我至愛嘅中藥材味  
不過都唔係求其豉油味hea咗就算嘅貨色  
麵條夠彈牙唔錯唔錯！  

![](/images/mutaiwan2.jpg)

**麻辣牛肉麵（片切）**  
相對基本味嘅湯底麻辣味就食得興奮啲  
較為提香微微麻辣同牛肉好鬼夾  
牛肉份量多唔孤寒，牛精都覺得滿足  

![](/images/mutaiwan3.jpg)

**肉鬆蛋餅**  

![](/images/mutaiwan4.jpg)

軟滑軟滑嘅蛋餅皮（心）  
加上滿滿肉鬆  
配埋醬油膏味道啱啱好唔會太鹹  
好好味呀～～～  

![](/images/mutaiwan5.jpg)

**醬油番薯葉**  
晌街食菜少見嘅番薯葉  
見到佢嘅蹤影喎嗌返碟先  
除咗菜同醬油仲鋪滿炸乾蔥好有誠意  
菜新鮮爽脆連埋調味簡單又美味  

![](/images/mutaiwan6.jpg)

**冬瓜茶、四季春青茶、檸檬四季春青茶**  
微糖嘅冬瓜茶消暑解渴  
四季春就有得走糖  
飲出茶嘅原味，舒爽解膩一流！  

![](/images/mutaiwan7.jpg)

**番茄牛肉麵（片切）、鹽酥雞（小份）**  
趁佢陪產檢當然會拉佢嚟試吓！！！  
今次終於食另一至愛湯底：番茄湯  
冇錯，以湯嚟講呢度嘅複方比單方嘅好味啲  
而番茄牛肉麵呢家嘢冇可能唔絕配所以無伏位  
切片牛就多啲平面食到筋位  
同角切唔同食法兩樣都值得一試（再試）  
  
嘿嘿嘿，煎炸嘢為王道點會無鹽酥雞  
脹卜卜嘅炸雞層鹽酥炸漿係有啲厚咗少少  
雞都幾juicy而且醃得好Q夠味（惹味鹹鹹鹹）  
然而牛肉麵 x 鹽酥雞呢個濃味組合  
真係晌台灣都無咁食過 XDDD  

![](/images/mutaiwan8.jpg)

**阿木台灣蜜餞**  
哈哈，買「手信」～  
**紅心芭樂乾**低糖食得出番石榴本身個味，好噍頭  
**青芒果**爽囉咪就係，無辣版嘅泰國芒果零食咁  
**蜜洛神花**以台灣特製醃製法，食落酸酸甜甜  
**金鑽鳯梨乾**無添加糖，就咁嘅香甜菠蘿乾已經好好味  
**愛文芒果乾**亦都無添加糖，芒果大大塊而且味係濃甜好正！    
  
