---
title: '[大阪，美味しいね～] Day2：黒門市場、千日前、道頓堀、アメリカ村'
date: 2017-09-19T09:23:00.000+08:00
draft: false
aliases: [ "/2017/09/day2.html" ]
tags : [travel - 日本（関西近畿）・ 大和奈良と摂津大阪]
---

除咗食，都係食。  

[![](https://c1.staticflickr.com/5/4343/36635557406_501fc0d62b_z.jpg)](https://c1.staticflickr.com/5/4343/36635557406_501fc0d62b_z.jpg)

住**黒門市場**最方便就係  
想幾時落樓食都得  
早少少落樓就唔駛同人迫  
不過呢度唔係好似築地  
要凌晨五點就要覓食  
九點幾左右先陸續開啲開啲  
但係早啦就唔代表冇嘢食  
仲要係比一般人食得更新鮮呢  

[![](https://c1.staticflickr.com/5/4387/36286199670_41088a64c4_z.jpg)](https://c1.staticflickr.com/5/4387/36286199670_41088a64c4_z.jpg)

...同埋做即劏吞拿魚嘅第一個顧客  
個師傅未開鋪仲劏緊嗰陣  
應該見我兜咗响舖頭好多次  
終於有得食，佢仲送多兩塊とろ（感動）  
啲魚仲係暖㗎陰功，新鮮到暈低喇～  
丼嚟㗎，不過魚多過飯好多好多之嘛...  
  
食飽海鮮都仲係好早  
就算去道頓堀呀心斎橋嗰啲都未開舖啦  
飯氣攻心，返上apartment瞓陣先  

[![](https://c1.staticflickr.com/5/4432/35846929884_4bc6351e32_z.jpg)](https://c1.staticflickr.com/5/4432/35846929884_4bc6351e32_z.jpg)

瞓醒又落樓，有啲口渴飲返杯豆漿  
濃到爆，飽多過解渴 XDDD  

[![](https://c1.staticflickr.com/5/4379/35846929514_43e2ea1a48_z.jpg)](https://c1.staticflickr.com/5/4379/35846929514_43e2ea1a48_z.jpg)

諗住行去難波方向  
點知行到千日前附近  
俾**りくろーおじさんの店**個叮叮叮截停咗  
啱啱出爐嘅**cheese cake**  
仲要無人排隊  
香氣飄到周圍都係  
真係忍唔住要買呀呀呀  
拎住成個蛋糕行街好掗拃  
咪拎返apartment先囉  
返到去擺低又忍唔到口要食喎  
熱辣辣好好味 ← 呢種食法應該唔太多人試過  
（之後再雪凍食，呢個先係真正食用方法）  

[![](https://c1.staticflickr.com/5/4423/36635556526_3db1f353ba_z.jpg)](https://c1.staticflickr.com/5/4423/36635556526_3db1f353ba_z.jpg)

食完再再再走出apartment  
兜到去難波，覺得冇嘢行就沿千日前行  
又俾香味迷倒 @**鳥吾郎**  
呢個旅程唯一一次食嘅九州嘢  
乜都想試... 梗係食兩溝啦  
兩隻味都好食（ゆず味、しょうゆ味）  
雞肉又香又軟好好食呢～  

[![](https://c1.staticflickr.com/5/4392/36682058365_d19d4b673b_z.jpg)](https://c1.staticflickr.com/5/4392/36682058365_d19d4b673b_z.jpg)

食開咗個胃又繼續食  
**たこ焼き ちゃぷちゃぷ** @**道頓堀赤鬼**  
呢度先有嘅放湯章魚燒  
即要即整熱到爆燈  
個湯係柚子味唔油膩  
碌八爪魚腳同平日預先煮熟嘅唔同  
係生嘅去同粉漿一鑊熟  
所以個味更更更鮮，正呀  
難怪佢會係Michelin推介店呢  

[![](https://c1.staticflickr.com/5/4390/36512731062_a91b2d5775_z.jpg)](https://c1.staticflickr.com/5/4390/36512731062_a91b2d5775_z.jpg)

除咗たこ焼き向大阪梗係唔可以唔食お好み焼き  
不過一般粉漿嘅大阪燒好漏嘅  
食就食又係Michelin推薦嘅**美津の**  
要light啲卻味道維持高水準  
就揀店舖人氣NO. 1嘅**山芋焼**  
用淮山磨蓉代替小麥粉  
食落香得嚟又輕飄飄  
清楚食得出裡面加嘅海鮮配料（自選）  
如果唔係仲要去食嘢真係想chur多個普通お好み焼き  
奈何...  

[![](https://c1.staticflickr.com/5/4390/36286655400_7a85910b48_z.jpg)](https://c1.staticflickr.com/5/4390/36286655400_7a85910b48_z.jpg)

冇嘢做兜吓兜吓就兜到去冇咁多人嘅アメリカ村  
見有啲攰咪搵個地方坐低 @**PABLO**  
... 順便食嘢  
係就係擒日食過佢嘅cheese tart刨冰  
咁都想試吓個元祖cheese tart嘛  
再再再想睇吓大件裝同mini版嘅分別  
叫晒嚟試囉唯有，去旅行就係要呢份滿足呀  
  
無衫要買無電器要買無藥粧品要買  
即係逼我買嘢食嘢  
去AEON定係百貨公司B1？  
NO！ NO！ NO！  
要融入當地生活  
仲要係大阪呢個要買平嘢呀平嘢呀嘅都市  

[![](https://c1.staticflickr.com/5/4353/36512942412_a489dca3aa_z.jpg)](https://c1.staticflickr.com/5/4353/36512942412_a489dca3aa_z.jpg)

超級市場梗係要行遠少少去**玉出**啦（握拳）  
咁就可以由黃昏行到天黑～  

[![](https://c1.staticflickr.com/5/4358/35847598984_150974382c_z.jpg)](https://c1.staticflickr.com/5/4358/35847598984_150974382c_z.jpg)

買完返apartment即食  
啱啱熟甜到震  
  
食完生果做乜好？  
當然又走出apartment再食過啦  
去邊都冇所謂就嚟返千日前  
  
  

[![](https://c1.staticflickr.com/5/4381/36513102162_f483f1799f_z.jpg)](https://c1.staticflickr.com/5/4381/36513102162_f483f1799f_z.jpg)

  
古早味雪條 @**北極アイス**  
一直行路就要降溫嘅雪條  
嗰一刻响佢同ほっぷしゅーくりーむ (Hop Chou A La Cream)揀  
都唔知幾難取捨呀陰公  

[![](https://c1.staticflickr.com/5/4404/36513260182_ce4600195b_z.jpg)](https://c1.staticflickr.com/5/4404/36513260182_ce4600195b_z.jpg)

yeah！到咗食晚飯嘅時間  
呢鋪食得勁喇 @**天ぷら定食 まきの**  
價錢唔貴嘅天ぷら連鎖店  
整得一啲都唔求其㗎  
隻名物玉子天個炸漿唔係好厚又脆身  
蛋白維持嫩滑個蛋黃仲要漏緊汁  
好食到痴線，想喪爬飯但係其他炸物都等住我入口  
結果，食好多搞到好飽  
  
  
今晚skip宵夜喇瞓覺啦～  

  
{{<osaka>}}
