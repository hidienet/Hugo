---
title: '[意] Pici Pasta Bar'
date: 2019-02-21T21:26:00.000+08:00
draft: false
aliases: [ "/2019/02/pici-pasta-bar.html" ]
tags : [flavor - 行膳積腹]
---

意大利菜做法簡單材料新鮮純粹且味美  
最緊要係食嗰陣夠隨意嘛…

![](/images/pici1.jpg)

堪稱完美嘅candle light dinner~  
Welcome包，配最最最基本嘅橄欖油同陳醋  
包包係韌身唔實的的又唔係只得陣空氣嗰種  
點油醋已經夠晒好味

![](/images/pici2.jpg)

頭盤**cold cut**  
芝士係鹹淡韌硬都有嘅parmesan同teleggio兩種  
意大利豬有兩種parma ham同salami  

![](/images/pici3.jpg)

咁叫得做pasta bar當然pasta係主打啦  
主菜先嚟碟**ravioli**  
個雲吞皮係店裡面鮮製嘅  
同平時屋企啲袋裝乾意粉唔同  
乾意粉係粉同水；鮮製嘅係粉同蛋  
所以香同軟身，比乾粉更要拿捏好個起鑊時間  
個餡係三文魚同mascarpone  
香濃味道一咬爆發囉咪就係！  
因此個汁好簡單lemon butter  
配返番茄仔同比較少見嘅連條條大酸豆 (capers)

![](/images/pici4.jpg)

食完煮嘅食個焗嘅  
熱辣辣**classic lasagna**  
經典嘅意式肉醬beef ragu、béchamel（白醬）同parmesan  
最原始易學難精嘅貨色  
材料同火候就見真章  
面層焦脆卻唔會苦  
裡面粉軟不過唔會overcooked過腍  
肉醬酸鹹平衡又食得出牛肉碎本身嘅濃味  
白醬又令肉醬多份「抓粉力」  
唔會肉粉分離，得以整件同食  
好掂！！！  

![](/images/pici5.jpg)

甜品時間有**tiramisu**  
mascarpone超超超軟滑  
朱古力同咖啡味都濃郁  
注入晒kiss me soft嘅神髓  

![](/images/pici6.jpg)

滑嘟嘟彈彈吓當然唔少得**panna cotta**啦  
牛奶濃滑滑彈少少漿口  
汁係酸酸哋嘅raspberry coulis  
太好食喇實在~！  
  
今晚飲聞落甜甜地但係飲落唔甜嘅氣泡酒  
梗係意大利嘅酒：產自Glera嘅Belstar Prosecco DOC  
淡金黃色嘅佢泡量好足  
張相唔見咗，算啦下次飲咪再影過囉  
  
  
Perfect池嘅燭光晚餐呢  
間嘢唔收加一，tips就隨心俾  
然而佢哋服務plus態度非常非常好  
（and食物for sure）  
俾吖俾吖，試過就知值得㗎喇~
