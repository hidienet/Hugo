---
title: '[抱抱葡萄牙] Day3：Port Guy Tour 1 - TAYLOR''S'
date: 2017-12-04T09:40:00.000+08:00
draft: false
aliases: [ "/2017/12/day3port-guy-tour-1-taylors.html" ]
tags : [flavor - 飲！, travel-葡萄牙]
---

去葡萄牙唔係唔去試砵酒呀嘛？  
仲要嚟得Vila Nova de Gaia  
梗係要參觀吓酒莊啦  

![](/images/portugal3d1.jpg)

打頭陣有香港都容易搵到嘅牌子：**TAYLOR'S**  
（since 1692）  

![](/images/portugal3d2.jpg)

可以出口到地球嘅另一端  
當然會係有返咁上下嘅規模  
所以個酒莊嘅地方都幾大吓  

![](/images/portugal3d3.jpg)

先响counter登記參觀tour  
然後响tasting room等夠鐘先行  

![](/images/portugal3d4.jpg)

好得意嘅酒桶仔凳  

![](/images/portugal3d5.jpg)

响酒莊等梗係有welcome drink啦  
不過就係包含响個tasting menu度嘅  
先嚟杯色澤清澈入口乾身嘅**Chip Dry Port**  
係Extra Dry White Port  
一句講晒白酒Port啦  

![](/images/portugal3d6.jpg)

飲完就啱啱好時間，起行！  

![](/images/portugal3d7.jpg)

响地窖存酒庫，陰陰濕濕咁  
一入去就係大大陣酒味（香！）  
  
工作人員用英文講解，唔難明嘅  
至少聽得明種提子同釀酒係响另一個地方  
（遲幾日會去... 係另一個牌子）  

![](/images/portugal3d8.jpg)

一望無際嘅酒桶呀～～～  

![](/images/portugal3d9.jpg)

個tour大概十幾分鐘  
然後，就去到最重要嘅tasting time（撒花）  
頭先welcome drink有乾身嘅white port  
第二杯酒係**Late Bottled Vintage 2010**  

![](/images/portugal3d.jpg)

深紅色澤，聞落一陣車厘子味  
入口果味濃甜豐富  
如果手上有羊奶芝士配埋就更完美  

![](/images/portugal3d10.jpg)

已經好正？未算！  
呢枝**10 Year Old Tawny Port**更更更美味  

![](/images/portugal3.jpg)

琥珀色，帶有10年成熟嘅橡木味  
酒本身唔會好似紅酒port咁濃甜  
隻酒又香又滑，堅好味  
人嚟呀俾塊dark chocolate我！（杏仁都好）  

![](/images/portugal3d11.jpg)

頭先枝10年入樽已經係响嗰個系列裡面最年輕  
而見到櫃裡面有啲可能唔係响酒桶非常耐  
之但係更有年紀嘅  

![](/images/portugal3d12.jpg)

1842年？即係幾多個世代呀？  
裡面仲係有酒㗎...  
  
  

{{<portugal>}}  
