---
title: '燒賣皇后 冬菇豬肉燒賣'
date: 2021-01-28T12:50:00.000+08:00
draft: false
images: ["/images/queenofsiumai.jpg"]
tags : [flavor - 小食部, satisfaction - 黃店懲罰日]
---

本身心情一般，走落樓諗住買燒賣皇后試吓  
點知閂半閘話整緊無咁快  
唯有過隔離買腸粉啦～  

![](/images/fengming2.jpg)

**石磨豬膶腸粉加雞蛋**  
[上次](https://hidie.net/fengming/)食唔到，今次終於食到  
仲係好好味嗰隻  
  
「唔該想要豬膶腸粉加燒賣」  
「燒賣未返貨呀，不如加餸？」  
（吖～ 今日冇燒賣日呀？）  
「咁加雞蛋啦，我畀個盒你...」  
「我响你啲腸粉度加咗料」    
「唔？」  
「加咗我嘅心意」  
「XDDD」  
「仲加多少少豬膶」  
「哇你唔單止靚仔，仲好有心肝」（心）  
  
結論就係：心情麻麻就落鳳鳴買腸粉啦！  
  
![](/images/queenofsiumai.jpg)

點知返到去收到全宇宙最索條腿仲要長過我個人嘅同事個message  
話買咗**燒賣皇后**返嚟開心些牙  
係原味日日手工包嘅**冬菇豬肉燒賣**  
雖然佢哋嘅燒賣係黃色嘅  
但係當然唔可以唔畀佢哋隻辣椒染紅  
哈哈，個味係鮮嘅  
不過我本身係唔鍾意食豬肉燒賣  
（開新舖咪想試吓囉嗰種）  
好啦呀同事都話麻麻啦其實  
然而一致認為佢個辣油好好味  
完全係想再9衝落去買嘅！  
  
...原來今日都過得幾好吖～  
