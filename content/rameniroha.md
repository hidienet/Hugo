---
title: '[麵] 富山麵家 Ramen Iroha'
date: 2022-09-11T10:00:00.000+08:00
draft: false
images: ["/images/rameniroha.jpg"]
tags : [flavor - 行膳積腹]
---

兩條睡眼惺忪又餓嘅友仔响銅鑼灣搵食  
响諗咗一陣都未諗到食咩嗰陣  
拉佢入完全唔似銅鑼灣嘅希雲街先...  

![](/images/rameniroha1.jpg)

**肉汁滿滿餃子 | いろは肉汁餃子**  
餃子皮個底煎得好香脆  
滿肉嘅不過唔算非常多肉汁  
個味又幾好食喎，good start！  

![](/images/rameniroha.jpg)

**冠軍黑醬油拉麵 | ブラックチャーシューラーメン**  
濃味且帶住鹹香醬油味嘅拉麵  
仲有淡淡嘅黑椒同蒜香  
味道濃郁但唔會過於油膩  
配煮得腍身嘅叉燒  
無嘢好挑剔嘅半熟蛋  
難怪响日本拎過五年冠軍呢～  

![](/images/rameniroha2.jpg)

**黃金蟹糕牛奶沾麵 | かにみそ牛乳味玉つけ麺**  
有沾麵梗係揀沾麵  
加上呢度係蟹糕同牛奶沾麵  
出面難搵呢個combination啊  

![](/images/rameniroha3.jpg)

因為食嘢慢所以通常有同熱湯分離嘅都係首選  
（即係越南嘢有撈檬就唔揀湯河咁）  
唔一直浸住啲熱湯個麵就唔會諗得太快  
呢度嘅麵韌性好比幼身手打烏冬  
帶有微微麥味，麵質爽滑彈牙有噍頭  
就咁沾比熱湯麵更爽口  
配料有叉燒蟹柳粟米同溏心蛋  
牛油牛奶湯底配粟米就最夾  
蟹柳就冇嘢好講啦  
咁蟹糕湯底又唔係配蟹肉就唯有放蟹柳㗎啦  

![](/images/rameniroha4.jpg)

食拉麵又好沾麵都好最最最緊要係個湯底  
味道係較清淡嘅奶黃色湯底  
食落有淡淡牛奶嘅忌廉雞湯味  
面層係熱溶牛油更提香  
加埋個蟹糕溝勻就完全唔同境界  
鮮鹹香味一次過爆發出嚟  
難怪配料求其都okay  
一個沾麵湯就救晒成兜麵  
係嘅隻蛋呀拉麵本身都唔錯啦  

![](/images/rameniroha5.jpg)

**おおいたっ茶**  
唔夠瞓飲唔到凍嘢  
呢隻熱綠茶又幾好味喎  
  
暖一暖身兩條友又繼續蕩吓先  
（雖然依然係好眼瞓 Zzz...）  
