---
title: '[麵] 勝麵 - 招牌麻辣牛肉撈麵'
date: 2019-06-25T20:22:00.000+08:00
draft: false
aliases: [ "/2019/06/blog-post_25.html" ]
tags : [flavor - 行膳積腹, flavor - 螞蟻族]
---

雖然好鍾意台灣牛肉麵啲香濃湯底  
但係咁鬼熱嘅天氣真係唔想蒸住塊面啊...  

![](/images/shengmian1.jpg)

**招牌麻辣牛肉撈麵**  
托埋塊招牌出嚟  
超～ 嫩～ 一嘢就咬得開嘅牛腱  
微微川燙過嘅牛肉薄片  
兩種濃郁牛肉味中又帶麻辣味  
要吸麻辣味當然唔少得蜂巢豆腐  
微細窿嘅豆腐，一咬就咇咗微酸麻辣豆味  
係嘅，麻辣嘢係唔可以冇鴨血  
唔腥又夠韌，麻辣 x 鹵水美妙嘅組合  
闊身白麵好掛湯，唔食得辣嘅我叫中辣就啱啱好  
韌性足好好好好咬  
  
成碗麵嘅完成度太高喇！正！  

![](/images/shengmian2.jpg)

叫撈麵會配埋**蛋花湯**  

![](/images/shengmian3.jpg)

唔會好鹹又有絲絲滑嘅蛋花  
不過習慣港式麵檔撈麵配湯嘅我  
都係唔敢將啲湯一飲而盡  

![](/images/shengmian4.jpg)

**滷肉飯**  
响食麵嘅地方叫飯有時候係會有伏  
不過幸運之神今日企响我呢邊  
呢碗嘢又幾好食架喎  
豬肉粒半肥瘦，滷得入味唔會勁鹹勁甜  
油花足同飯食just right  
係個汁有少少滿溢  
食到碗底啲飯都仲爆汁  
（呃，全熟蛋唔係我杯茶）  

![](/images/shengmian5.jpg)

**涼拌手撕無骨鹽水雞**  
香港限定菜式  
雞香滑唔會鹹可以空口食  
甜不辣... 甜咗少少不過都唔錯  
青瓜爽口碟底嫩豆腐豆味勁濃郁  
麻油味都幾出喎，成碟夾埋好似食緊夜市撈一堆咁（嘻）  

![](/images/shengmian6.jpg)

**百香果透心涼愛玉**  
幾飽都想食嘅甜品  
夠！酸！嘅檸檬水真係好正  
幾粒仔新鮮百香果已經夠晒香甜  
愛玉爽滑骨碌骨碌就跣晒入口  
  
  
係好完美嘅，可惜飽得滯今次試唔到**流心麻糬芋泥雞蛋手工手抓餅**  
下次一定要去食啊我（握拳）
