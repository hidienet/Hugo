---
title: '[食の四国ツアー] Day6：愛媛（松山）→ 高知（高知）'
date: 2017-08-28T09:38:00.002+08:00
draft: false
aliases: [ "/2017/08/day6.html" ]
tags : [travel-日本-四國]
---

今朝六點鬆啲起身  
七點起行去食早餐  
  
今餐個重點唔係响食物度  
而係個地點...  

![](/images/shikoku6a.jpg)

[伊予松山城](https://hidie.net/shikoku6a/)  
日本12座現存天守之一  
  
有啲位修復緊所以圍咗板  
不過都唔影響欣賞個城嘅景觀  
  
... 然後求其搵張長凳  
坐低由高處望住個松山城（市鎮）食[簡餐](https://hidie.net/shikoku6b/)  
  
要行晨運咁上山係因為中午又嚟個大遷徙  
話說搭JR嘅話就有排兜  
去到下個落腳點要成六粒鐘  
咁樣好嘥時間啫  
因此，仲有另一個移動嘅方法  
  
[搭JR巴士](https://hidie.net/shikoku6e/)，然而用JR pass呢  
用嚟搭JR巴士係可以用優惠價¥1,000就OK (原價 ¥3,600)  
雖然有諗過搭幾粒鐘咪幾粒鐘一円都唔再俾  
但係去旅行真係唔駛拗氣  
之後證實咗慳埋嘅時間  
真係可以做多好多嘢  
加上用JR pass先可以用優惠價搭  
都叫發揮到張pass嘅最大作用吖  

![](/images/shikoku6f.jpg)

上車食响冚家[Family Mart買嘅おむすび](https://hidie.net/shikoku6f/)  
好好食呀〜〜〜  

![](/images/shikoku6g.jpg)

[田那部青果 - 清見タンゴール ちゅうちゅうゼリー](https://hidie.net/shikoku6g/)  
愛媛必買嘅柑jelly  
滑嘟嘟果味香甜，超正！  
  
JR bus：松山 → [高知](https://hidie.net/shikoku6h/)  
  
落車放低行李响酒店（未夠鐘check in啊）  
然後四圍行吓先  

![](/images/shikoku6i.jpg)

點知一去就去咗最就近嘅[高知城](https://hidie.net/shikoku6i/)  
又係日本12座現存天守之一  
冇錯！12座之中我呢次旅程就去咗4個  
四国裡面有嘅都去晒  
其實唔係特登嚟睇呢啲城嘅  
正如之前去宇和島城嗰陣話齋  
食嘢同食嘢之間都要搵啲嘢做吓  
講返高知城，除咗天守  
呢度連追手門、詰門等都仲係江戶時代嘅建築  
仲係唯一可以响現存追手門睇到現存天守嘅城郭  

![](/images/shikoku6j.jpg)

今次上到城堡冇空手回喇  
嘆返枝高知名物：[１Ｘ１アイスクリン](https://hidie.net/shikoku6j/)  
（喂個fo去咗邊呀？）  

![](/images/shikoku6k.jpg)

食開咗個胃就要去食多啲嘢  
梗係行落[ひろめ市場](https://hidie.net/shikoku6k/)啦  

![](/images/shikoku6l2.jpg)

專登嚟[明神丸](https://hidie.net/shikoku6l/)睇表演同食**鰹のタタキ**  
哇哇哇～ 呢種做法令鰹魚最好食  
本身已經好肥美  
燒一燒個面，令佢整體冇咁漏  
啲魚油油咇咁啲出嚟  
焦咗個位再提升魚香嘅層次  
裡面嘅刺身位好新鮮腥味全無  
正！到！爆！  

![](/images/shikoku6m.jpg)

再行吓行吓兜吓兜吓  
誤打誤撞之下  
食到[グラム](https://hidie.net/shikoku6m/) (gram) 嘅**プレミアムパンケーキ**（！）  
呢種ふわふわ感覺嘅pancake  
完全明白到點解啲人會特登排隊等食  
well，我呢碟排都唔使排嘅（得戚）  

![](/images/shikoku6n.jpg)

唔想行街，就去參觀吓[高知よさこい情報交流館](https://hidie.net/shikoku6n/)  
啲舞步好得意，齋睇人哋跳嘅片  
都有少少睇到唔捨得走  

![](/images/shikoku6o.jpg) 

行返出嚟就見到頭搖又尾擺嘅[とさけんぴ](https://www.hidie.net/2020/05/day6_7.html)  

![](/images/shikoku6p.jpg) 

位置係景點之一嘅[播磨屋橋（はりまや橋）](https://hidie.net/shikoku6p/)  
  
又响街行吓再[返酒店](https://hidie.net/shikoku6q/)check in唞陣  

![](/images/shikoku6r1.jpg)

夜晚就落酒店後面嘅屋台食碗ラーメン @[松ちゃん](https://hidie.net/shikoku6r/)  
碗麵好普通但係個餃子皮超～ 脆～  
同埋路邊攤個風味好好囉！  
  
  
食完就好好地瞓  
聽日又周圍走喇（哈哈哈）  
  
{{<shikoku>}}
