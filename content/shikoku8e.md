---
title: '[食の四国ツアー] Day8：日曜市 戰利品們！'
date: 2020-05-21T10:45:00.067+08:00
draft: false
aliases: [ "/2020/05/day8_21.html" ]
tags : [travel-日本-四國]
---

响[日曜市](https://hidie.net/shikoku8b/)買嘅全部都係食嘅  
除咗啱啱食咗嘅[田舎寿司](https://hidie.net/shikoku8c/)同[あんこ餅、芋餅](https://hidie.net/shikoku8d/)之外

![](/images/shikoku8e1.jpg)

梗係唔少得小巧玲瓏嘅蔬菜們

![](/images/shikoku8e2.jpg)

細細袋「南米」完熟番茄仔  
因為地理問題，呢度嘅番茄少水啲  
所以番茄嘅香味同甜味更濃縮，超好味呢～

![](/images/shikoku8e3.jpg)

細細碌嘅青瓜仔  
新鮮爽脆，忍唔住沖沖水就拎嚟食

![](/images/shikoku8e4.jpg)

新鮮青椒仔一大袋  
唔辣㗎，燒嚟食好好味㗎！

![](/images/shikoku8e5.jpg)

**梅干し**  
大大粒嘅紫蘇梅乾  
完全冇唔買嘅道理啊  
隨梅附送一袋仔醃紫蘇  
咁就返到去都唔會走味啦

![](/images/shikoku8e6.jpg)

**手作り田舎こんにゃく**  
日曜市名物之一嘅手造蒟蒻  
圓波波嘅外型好可愛呢

![](/images/shikoku8e7.jpg)

甜到癲嘅細細粒桔仔  
諗住買多少少拎嚟醃都好  
但係敵不過新鮮食好好食嘅命運  
未醃之前已經食晒落肚（哈）

![](/images/shikoku8e8.jpg)

考慮咗好耐先入到手嘅**土佐文旦**  
要諗嘅原因係好多間都好多好多粒咁賣  
好平㗎佢哋但係點攞喎  
好難得先有檔係咁少都賣咋...

![](/images/shikoku8e9.jpg)

平日响超市見到油豆皮都鍾意買  
何況呢舊係新鮮㗎呢？

![](/images/shikoku8e10.jpg)

黐線㗎連番薯都托返去  
無計啦平時多食九州出產  
都想試吓高知呢度嘅

![](/images/shikoku8e11.jpg)

托番薯係誇張咗啲嘅  
不過拎呢舊大薑就絕對值得  
因為佢係**高知生姜**  
纖維少味道辛辣得嚟柔和，好正㗎！

![](/images/shikoku8e12.jpg)

**酒！盜！**  
唔買唔得！！！

![](/images/shikoku8e13.jpg)

魚乾都有好多種好買  
之前响[德島鳴門](https://hidie.net/shikoku3d/)買唔到大條嗰啲  
今日都彌補到遺憾  
仲有呢度特產嘅魚毛仔釜揚げしらす（しらす干し）呢

![](/images/shikoku8e14.jpg)

出產鰹魚嘅地方係絕對唔可以唔買鰹魚產品！  
呢隻一舊舊嘅鰹魚係用嚟浸豉油  
咁啲豉油就會有勁香嘅味道  
啲魚仲係可以浸幾泡  
一袋好似得少少咁其實有排用

![](/images/shikoku8e15.jpg)

無特別買刨同買完整一舊鰹節（有啲後悔）  
就買咗呢大袋袋住佢即片嘅  
極極極度香，平時超市貨完全不能媲美

![](/images/shikoku8e16.jpg)

嘻嘻，唔係高知貨嘅little treat

![](/images/shikoku8e17.jpg)

冬天買柿乾好正常吖  
買完一間；又見到另一檔嘅都唔錯  
why not both？

  

買到重屎揼揼    
返酒店擺低嘢先...

  

{{<shikoku>}}
