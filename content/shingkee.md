---
title: '[粵] 盛記盆菜 - 迷你溫情盆菜'
date: 2020-12-21T19:30:00.000+08:00
draft: false
images: ["/images/shingkee.jpg"]
tags : [flavor - 行膳積腹, satisfaction - 黃店懲罰日]
---

冇呀冇呀冇做冬都唔會有堂食呀！    

![](/images/shingkee1.jpg)

咪去**盛記**托個**迷你溫情盆菜**返屋企囉  
（好L鍾意個盆菜名）  
用錫紙冚住成個盆菜兜  
就咁直接用最最最細火加熱15-30分鐘就OK  

![](/images/shingkee.jpg)

終於熱喇熱喇，開！蓋！  
哇！黐線㗎咁L大兜同我講係2-4人份量？？？  
件件都係進擊的巨人嚟㗎？？？  
6個人食都夠喎老細...  

![](/images/shingkee2.jpg)

因為照指示係先影相
再將最上層拎開先食中下層  

![](/images/shingkee7.jpg)

頂！我孤陋寡聞第一次知道呢個食法  
一直都係食最面然後熱情過後  
中層到下層啲嘢太鹹又唔吸引就唔再食  
所以從來都唔鍾意食盆菜因為覺得好浪費  

![](/images/shingkee8.jpg)

講吓呢兩層有啲咩先：  
**新鮮門鱔**：外面炸過加埋底啲汁極香  
門鱔本身新鮮肉香彈彈牙，好正啊！  
**咸菜木耳**：好啦我唔係咸菜fans  
不過佢呢隻咸菜唔會死鹹而木耳一貫嘅爽爽口幾好味  
**枝竹豆卜**：吖～ 啲枝竹唔會硬豆卜索味到麵筋咁款  
**芹菜土魷**：無啦芹菜已經變成湯汁色  
土魷味鮮香濃郁，肉料夠新鮮唔會咬唔開呢～  
**蠔汁豬皮**：雖然都係勁索汁但係唔似豆卜咁腍晒  
大塊又爽口食得好開懷  
**荷香蓮片**：早啲食就爽脆；煮耐啲就極腍嘅蓮藕片  
**酥炸荔芋**：炸咗就唔會炆到爛晒嘅芋頭  
舊芋頭勁靚裡面仲帶微微粉呀  
**清甜蘿蔔**、**高湯津白**：食材甜、外層索鹹湯汁好平衡  
**爽滑馬蹄**：well，呢啲爽甜寶物見到當然會一粒接一粒接一粒瘋狂啪入口  

![](/images/shingkee10.jpg)

**精製鯪魚球**：好好好彈牙又香魚味呢！

![](/images/shingkee3.jpg)

介紹返：頂峰位置係**發財好市**即係髮菜蠔豉  
啲蠔好濃味髮菜軟軟滑滑  
啡色系仲有**肉汁燴北菇**：勁厚肉嘅北菇炆得腍身好好咬  
同**圍村腩肉**：五層肥瘦分明嘅五花腩  
肉香唔會肥漏漏咁好美味啊！  
唔會漏咗清翠綠色嘅**碧綠西蘭花**  
新鮮無草青味，食食吓拎嚟同湯汁一齊煮就已經夠晒味  

![](/images/shingkee4.jpg)

**乾煎大蝦**  
以為平平地2-4人盆菜得兩隻蝦會好正常  
點知係4！大！隻！  
蝦肉勁新鮮仲要蝦頭有膏  
煮汁係甜甜口味  
哎吔，咪以為盆菜只係全部同一隻味啦好無？  

![](/images/shingkee5.jpg)

**古法白切雞**  
呢隻雞真係唔講得笑  
皮香滑裡面唔係夾脂肪肥雞  
所以雞肉味勁香  
雞有雞味之餘肉質嫩滑  
好L好味呀你老味（古法嘛咪老味囉）  

![](/images/shingkee6.jpg)

**明爐大鴨**  
鴨肉味道梗係比雞肉濃好多  
佢仲要整得再爆香幾倍  
加上啲肉又唔會乾嚡柴好好食呢～  

![](/images/shingkee9.jpg)

就算一直用最細火  
煮煮吓都會收汁  
個蠔油base湯汁味道會幾濃  
响呢個時候加啲滾水就可以  
不過唔需要加太多啦又唔係打邊爐  
哎吔吔然而份量都係太太太多  
食到好飽飽仲要留返啲之後又食過喇（嗝～）  
  
  
冬至快樂，最緊要齊齊整整  
一個都不能少！  
