---
title: '[hair & body] Disney Princess - Sleeping Beauty Fragrance Mist Castle Rose'
date: 2018-05-23T20:05:00.000+08:00
draft: false
aliases: [ "/2018/05/hair-body-disney-princess-sleeping.html" ]
tags : [glamorous - 蛋臉以外, lifestyle - rosy rosy]
---

向來迪迪尼啲咩美式卡通人物都唔係我嘅菜...  

![](/images/sleepfragrance.jpg)

只不過見到佢係玫瑰味又平平地  
（100円only但唔係百円店入手貨）  
由樽蓋到樽身嘅設計都幾靚  
仲係made in Japan爛船都有三斤釘貨色  
就算唔係噴頭噴身  
買嚟噴衫噴屋噴廁所都值得入手  
  
正所謂一床不能藏二女之下  
呢隻sleeping b\_\_chy應該同我唔算好夾  
隻玫瑰味俾好似細路泡泡浴冚晒  
是但啦，唔用嚟噴自己就OK  
  
講開睡美人，又不如講吓白雪公主  
件事係响1937年開始  
有住美妙嘅聲線同歌聲嘅演員**Adriana Caselotti**  
以970元美金嘅酬勞幫白雪公主配音  
（換算而家嘅幣值大概1萬6千幾美金咁上下）  
同迪迪尼簽約中有呢個條款：  
「未來唔可以再接演其他電影嘅配音或演出。」  
（包括電台節目同其他會出到佢把聲嘅一齊演出）  
原因係迪迪尼唔希望大家對白雪公主嘅幻想破滅  
所以就算當年首映嗰陣  
Adriana Caselotti係並冇受邀出席  
連個名都冇出現响片尾字幕  
迪迪尼因為呢套片賺到嘅肥仔就係人都知  
而收完呢一千蚊都唔夠嘅Adriana Caselotti  
後續嘅演出生涯都完結  
係呀唔出得聲就係連演員都冇得撈喇  
無計啦冇名氣冇財富底下  
唯有疊埋心水嫁人囉  
之後嫁過四次都冇好似啲童話咁happy ever after  
唔係死老公就離婚咁啦  
然而迪迪尼靠呢個角色賺唔少  
但始終都無俾返個credit俾Adriana Caselotti  
直到好多好多年先俾人踢爆  
可惜佢直到晚年都冇得參與重要角色嘅演出  
最後1997年就瓜柴，享年80歲

  

係㗎喇，呢個世界就係好多人會**過橋抽板**  
只會自己收晒公眾賦予嘅光環  
一直退居幕後但不斷推你上位嗰啲？  
「我有晒足夠嘅曝光率啦  
唔再需要你、係一腳踢走你㗎喇  
人哋又唔識你，你覺得啲人會信邊個？」  
要迫人走嘅同時仲要加鹽加醋去誣衊佢  
仲會同周圍嘅人講：  
「李白佢呀有暴力傾向，我而家好驚呀都驚佢嚇親其他人！」  
係呀，詩仙李白啊唔係筋肉人  
擺明係文人都會咁俾人屈㗎  
點解可以咁俾人屈？  
因為啲人唔識退居廬山嘅李白  
都唔出面所以冇人識佢  
之前默默耕耘嘅努力  
包括所有時間金錢技術創意  
統統因為單單地唔係幕前嘅人而付諸流水  
小橋流水人渣再俾人中傷  
注資時做嘢嗰陣係拍檔  
推到你紅咗就一腳伸開踢走人  
講錢嗰陣就話「朋友冇咁計」  
係唔俾你反正同任何人講都冇人知你係邊個  
無人會信你曾經做過嘅嘢  
吖～ 直頭講你一直唔做嘢同只係做錯嘢  
都係嗰句重複到有啲口臭喇：  
啲人根本唔識你，只係識我咋  
我講乜啲人都會信冇人會信你㗎  
果然，朋友係要嚟利用兄弟係要嚟出賣  
過橋抽板嘅「朋友」  
並唔係每個人都鍾意俾人搵笨  
人情債先係呢個世界上最難還嘅債務  
有時啲嘢人在做天在看（好老土囉呢句）  
踏住人哋嘅頭顱爬高  
滿手鮮血再加微微銅臭味嘅人  
記得務必小心唔好俾滿地鮮血跣親啊  
個光環跌落嚟揩到啲血整污糟晒有排抹就唔好啦

  

（歡迎對號入座，如有雷同實屬李白嘅不幸。）

  

我呀嘛... 繼續玫瑰細路泡泡浴味周圍噴  
雖然支嘢無酒精但係都唔會點火嘅  
天氣已經咁鬼熱，唔點火都已經好L㷫  
夏天呀你快啲過主啦啦啦～
