---
title: '[犇] 籽樂廚房 - X’mas巨餐32oz.斧頭扒'
date: 2020-12-25T19:30:00.000+08:00
draft: false
images: ["/images/sowergift.jpg"]
tags : [flavor - 行膳積腹, satisfaction - 黃店懲罰日]
---

唔係人人都可以齊齊整整平平安安咁過聖誕  
所以有得做節就幾大都做大佢！！！　　

![](/images/sowergift.jpg)

**籽樂廚房 - 美國安格斯斧頭扒外賣四人餐**  
冒住肩周炎（luckily仲未有）嘅風險都要外賣自取  
一打開哇！成檯都係嘢好啦都值得托嘅～  

![](/images/sowergift1.jpg)

**廚師精選餐湯**  
係勁勁勁濃郁嘅番茄濃湯  
鮮香酸甜又濃滑而且唔會打散晒番茄啲纖維  
完成度超～ 高～ 

![](/images/sowergift2.jpg)

**蒜蓉法包**  
就咁睇係白璽璽咁...

![](/images/sowergift3.jpg)

反轉個面就見到塊法包面已經完全被蒜蓉牛油侵占  
想搵個白色地方都無  

![](/images/sowergift4.jpg)

因為家住遙遠嘅山區  
個包包焗响個膠盒度會唔脆  
唔脆咪用焗爐焗返佢囉（用190度焗幾分鐘之嘛）  
邊位焦脆包身爆脆蒜蓉牛油個味直頭飆晒出嚟  
配埋個番茄湯簡直就係完美呵呵呵  

![](/images/sowergift5.jpg)

**燒巨型美國安格斯斧頭扒(32oz.)**  
好！癲！嘅！32安士斧頭扒！！！　　
好啦即係咁，如果聖誕節食剩嘅係嚡匝匝無嚟味道食到懷疑人生嘅大火雞  
點揀都係會揀呢舊食剩留返都仲係美味嘅斧頭扒  

![](/images/sowergift6.jpg)

32oz.嘅比例  
成隻拎上手都覺得攰哈哈  
（所以我都唔知係哪來的氣力將成個餐就咁托返屋企，仲係坐公共交通工具嗰隻...）  

![](/images/sowergift7.jpg)

大還大，個扒嘅肉質係極之嫩  
只係用屋企啲19餐刀都切得開咁樣  
睇到舊肉就知唔係因為脂肪多所以好切    
擺明就係肉嫩加上個火喉啱啱好  
個肉味非常香濃，連埋個濃郁微辣嘅肉汁  
真係好正呢～～～  

![](/images/sowergift8.jpg)

扒底嘅small potatoes    
係啦佢哋畀件扒遮住咗好遲先見到  

![](/images/sowergift9.jpg)

**加勒比海飛魚籽煙三文魚白酒忌廉汁意粉**  
根據多次外賣意粉嘅經驗  
今舖醒水喇識落order叫唔好煮咁熟  
焗到返屋企就差唔多  
終於無太腍同overcooked喇喇喇（撒花）  
係整體微腍可吃嘅地步  
味道好好，鮮鹹香嘅煙三文魚同飛魚籽  
魚籽又令意粉增添爽口感覺  
裡面爆多菇菇們，成兜好平衡唔會死鹹好食啊！  

![](/images/sowergift10.jpg)

**黑松露野菌意大利飯**  
陣菇味已經濃同多度以為自己身處菇田  
不過減除返一切草青菇腥味  
飯入面唔會腍，係真正risotto口味  
  
扒又好意粉又好飯都好  
每樣都各自各美味  
無話邊隻好食啲堅係無一樣食物會被比下去  
（包括埋湯細件如法包都係）  
令人唔可以唔驚嘆廚師們嘅用心  

![](/images/sowergift11.jpg)

**士多啤梨泡芙**  
甜品啦，仲有幾罐唔飲嘅**汽水**  
拎可樂啊睇吓有無機會煮雞翼  

![](/images/sowergift12.jpg)

張心意card係餐廳送嘅  
超有heart（大大心）  
話說呢間係社企餐廳  
有招聘失聰同弱聽嘅員工  
見都黑tee嘅就係  
但係唔係為咗特顯  
只係知道就咁嗌就唔會聽到  
唔好誤會係叫極都唔應  

![](/images/sowergift13.jpg)

然而我都有自己拎返張  
咁鬼靚唔係唔拎嚟周圍貼四圍派呀嘛？？？
