---
title: '麻辣風雲 - 水煮牛肉客飯'
date: 2022-12-12T09:30:00.000+08:00
draft: false
images: ["/images/spicyrestaurant.jpg"]
tags : [flavor - 行膳積腹, satisfaction - 黃店懲罰日]
---

做人就係要不斷接受挑戰  
抱得阿B掃葵廣，當然可以再試其他嘢！  

![](/images/spicyrestaurant.jpg)

**麻辣風雲 - 水煮牛肉客飯（小辣）**  
抱住佢食熱辣辣紅噹噹有湯汁嘅嘢！！！  
另外嘛，係挑戰吓一個唔點食辣嘅我去食辣  
BBbaba問我食咩嘅時候我腥呢張相畀佢  
佢第一時問「你食呢啲架咩」咁  
不過都係覆佢「試吓嘛」  
連小不點都問我「你以前唔食呢啲嘢，點解啲口味變晒」  
其實都係見之前未試過就試吓啫  
唔駛太緊張嘅 XDDD  

![](/images/spicyrestaurant1.jpg)

不過話時話，兜嘢都幾豐富  
牛肉係用牛肩肉，牛味香又夠腍  
係嘅，連辣味都蓋唔晒啲牛味  
一直唔太鍾意食辣除咗條脷會痛之外  
（辣同甜酸苦嘅味覺唔同，係痛覺嚟㗎！）  
就係辣味好霸道令到啲食材本身嘅味冇晒  
呢兜係食到牛味都唔錯  
跟住有爽脆蓮藕芽菜同爽滑嘅木耳  
腍滑彈彈牙嘅菇  
又有吸晒湯汁超辣嘅豆卜  
仲有碗底滑滑薯粉  
但係我當然唔係靠薯粉食飽  
因為太辣喇，都係喪扒白飯啦～  
幾好食啊！至少味道夠香辣同有唔同質地嘅嘢食  

![](/images/spicyrestaurant2.jpg)

太辣！冇呢個唔掂！  

![](/images/spicyrestaurant3.jpg)

其實今日都唔算太挑戰  
阿B大部分時間都係瞓緊覺  
然而食到大半嗰陣都醒咗  
開始搞搞震嘛就畀佢試吓味  
佢食咗筷子一滴麻辣後就猛隊水  
冇喊㗎，好勁呢～～～  
