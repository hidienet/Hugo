---
title: '[臺東瘋食遊] Day4：明奎早餐店'
date: 2016-01-19T11:00:00.000+08:00
draft: false
aliases: [ "/2016/01/day4.html" ]
tags : [flavor - 行膳積腹, travel - 臺灣・臺東、知本]
---

今朝餐早餐係問返嚟嘅  
先响路口間時裝舖問店員有咩早餐好食  
個妹妹仔就話明奎啦，D早餐好食  
然後去到間嘢坐低  
又問吓對面位個上班族呢度食咩好  
佢就話西多同蘿蔔糕都好食好多韌叫  
（其實時裝舖個妹妹都有推介過呢兩樣）  
好啦，(我深信係)臺東人都咁講  
無理由唔試吓啫  

![](/images/taitung4a.jpg)

**奶茶** ｜ **法式土司** ｜ **龍眼干茶**  
同平日响茶餐廳食到嘅西多唔同  
裡面無花生醬餡外面都唔係倒糖漿  
佢都係有french toast嘅神髓  
浸雞蛋牛奶半煎炸麵包  
而沾醬就係用煉奶  
可以叫佢做奶油西咁囉  
佢OK好味嘅，係甜咗dd  
Mmm... 反而呀對面位份總匯三明治（右上角）仲吸引  
果然係隔離飯香！  
  
杯奶茶望落都似幾滑  
不過杯嘢唔係我而且無飲過唔評論  
我咁鬼補身梗係會飲龍眼干茶啦  
呢杯同我平日自己焗嘅都係差唔多濃  
係稍微有少少甜咗D  
加上件西士又係甜  
好sweet囉呢set加埋  

![](/images/taitung4a1.jpg)

等咗好耐份**蘿蔔糕**終於到喇  
哇哇哇！無論邊一面都煎到鬼咁脆啱晒我  
呢仲唔係平時茶樓嗰D好多料嘅家鄉蘿蔔糕  
反而係無乜多餘料  
最簡單嘅蘿蔔粉漿煎到香嗰隻  
粉漿同蘿蔔比例好好  
件糕唔會實的的都唔會鬆散  
加上外層焦脆，好好食！  
  
好！食飽又行吓消化吓先～  
  
\-----------------------------------------------  
  
延伸閱讀：[臺東瘋食遊（8D7N）](https://hidie.net/taitung8d7n/)
