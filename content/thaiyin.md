---
title: '[泰] 泰然'
date: 2022-11-04T09:30:00.000+08:00
draft: false
images: ["/images/thaiyin.jpg"]
tags : [flavor - 行膳積腹]
---

因為泊車方便加上間嘢都keep住啲品質  
唔難成為我同佢食癲嘅飯堂... 

![](/images/thaiyin1.jpg)

**泰式炸蝦片**  
脆卜卜重香料味嘅泰式蝦片會有人唔鍾意食㗎咩？！  

![](/images/thaiyin2.jpg)

**泰式生海蝦**  
我哋呢兩隻[生蝦lovers](https://hidie.net/newmaung/)有生蝦又點會唔嗌？  

![](/images/thaiyin3.jpg)

咁呢度啲蝦又堅係大隻兼爽身嘛！  
加上係一半紅一半綠嘅辣汁  
味道調得夠晒辣仲成杯shooter咁又睇得又食得  
點會唔次次都order啫？！  

![](/images/thaiyin4.jpg)

**泰式酸辣鳳爪沙律**  
個味夠晒酸辣嘅鳳爪食得好爽  
鳳爪嘅爽口度絕對唔會輸畀啲配菜西芹甘筍同洋蔥  
作為BB班辣度嘅我覺得好辣  
不過唔辣又邊好食啊？  

![](/images/thaiyin5.jpg)

**香芒軟殼蟹米紙卷**  
從軟殼蟹到芒果再到塊大生菜都食得出新鮮  
一次過捲入煙韌米紙皮裡面  
蘸埋甜辣醬，將外脆內軟又爆汁嘅蟹；  
滑身微甜嘅芒果；軟腍嘅粉絲；  
爽脆生菜同韌身嘅米紙共冶一爐  
層次超豐富味道有鹹且甜非常過癮！  

![](/images/thaiyin6.jpg)

**小食拼盤（小）**  
（蝦餅、春卷、串燒、雞翼）  
蝦餅：炸得香脆肉質彈牙仲好厚身，正～    
春卷：外皮酥脆內裡係滿滿爽口鮮甜嘅蔬菜絲  
串燒：（下張full shot再講）  
雞翼：炸到雞記咁外脆微辣裡面仲會滴雞油！  

![](/images/thaiyin7.jpg)

**串燒沙嗲（雞、豬）**  
有焦香嘅味道然而唔會燒到乾嚡柴  
肉身都比較厚食得返本身嘅肉味  
沙嗲醬足花生味同夠甜，會忍唔住繼續食（嘻嘻）  

![](/images/thaiyin8.jpg)

**炭燒豬頸肉**  
面層焦香頸肉夠肥香juicy  
配埋個酸辣汁一齊食就唔太漏  

![](/images/thaiyin9.jpg)

**冬蔭功海鮮湯（選用原隻大頭蝦）**  
面頭一片紅海咁好似好辣咁喎...

![](/images/thaiyin10.jpg)

攪勻之後係橙色嘅同一般無異（笑）  
辣㗎不過唔係辣到飲唔到  
除咗辣味仲有香茅味同濃濃海鮮味  
因為裡面有好多料  
又大蝦又魷魚又青口等等咁  
個兜下面係有個細火keep住滾滾  
所以唔係飲得好慢嘅話都一直飲到熱湯  

![](/images/thaiyin11.jpg)

**蕉葉烤焗烏頭**  
烏頭肉質偏結實魚多汁味濃  
用嚟燒就較乾身  
不過加埋酸酸地醬汁同面頭鋪滿嘅香茅碎都幾惹味啊！  

![](/images/thaiyin12.jpg)

**泰式經典明爐烏頭**  
畢竟都係明爐烏頭啱佢食啲  
（佢鍾意蒸魚嗰種較濕嘅口味啊哈哈）  
每次一上枱已經聞到香味  
個煮魚肉唔會太韌  
加埋啲香料同配料夠晒入味  
連啲湯都飲得唔好嘥  
明爐嘛... 都係下面有個火嗰隻  
唔怕煮得耐魚肉唔好食嘅話可以慢慢嘆  

![](/images/thaiyin13.jpg)

**泰式鐵板蠔仔炒蛋**  
唔係潮洲台灣式炸蠔餅嗰種乾身嘢  
係爆蛋 x 勁多蠔嘅組合  

![](/images/thaiyin14.jpg)

（真係有好多蠔㗎）  
蛋漿煎到有金黃嘅色澤  
佢個濃郁蛋味唔會輸比蠔味  
蠔仔粒粒咬得出汁好鮮味  
裡面仲有芽菜唔會令碟嘢得個腍字成pat嘢咁  

![](/images/thaiyin15.jpg)

**招牌焗黃咖喱麵包軟殼蟹**  
啲咖喱汁好似火山爆發咁澎湃  
咖喱汁重椰香濃稠同偏甜  
唔點食得辣都完全食得到嘅  
軟殼蟹就算浸住响咖喱都仲係外脆內爆鮮甜肉汁  
個方包出面硬身裡面軟熟無咩味  
用嚟蘸咖喱汁就啱啱好  

![](/images/thaiyin26.jpg)

**招牌去骨豬手煲**  
軟腍一夾分離式豬手  
濃郁滷汁不過唔會覺得鹹，幾好啊！    

![](/images/thaiyin27.jpg)

**曼谷火山排骨**  
酸酸辣辣咁，肉質超～ 腍～  
係一咬就骨肉分離嗰種，好食呀呢個（推）  

![](/images/thaiyin16.jpg)

**蝦醬炒通菜**  
惹味通菜新鮮無草青味  
唔食辣嘅話就揀蝦醬就最穩陣  
連一向揀飲擇食咩都話唔啱嘅屁孩都肯首叫呢樣（thanks god）  

![](/images/thaiyin17.jpg)

**泰式馬拉盞炒椰菜苗**  
食泰式嘢點可以冇椰菜苗啊  
以唔太辣嘅馬拉盞調味  
就帶著椰菜苗本身個甜味  

![](/images/thaiyin18.jpg)

**蒜蓉炒上素**  
炒爽脆大雜燴咁啦  
落埋一堆炸蒜，唔會嗆喉又提香  

![](/images/thaiyin19.jpg)

**招牌蟹肉炒飯**  
啲蟹肉份量都幾多  
唔係細細一絲絲咁而係一舊舊嘅  
個飯炒得幾乾身亦唔油膩，唔錯呀  

![](/images/thaiyin20.jpg)

**鮮蝦炒金邊粉**  
酸（落咗青檸）甜金邊粉  
除咗彈彈牙新鮮蝦仲有其他海鮮好足料  

![](/images/thaiyin21.jpg)

**榴槤波波**  
雖則本身嘅甜品menu芒果糯米飯同糕點嗰啲  
但係最吸引反而係小食menu裡面嘅榴槤波  
超脆炸漿糯米皮夠韌裡面啲榴槤好raw非常美味  
勁鍾意呢個，超推薦！！！  

![](/images/thaiyin22.jpg)

**椰青**  
夠凍亦係嫩新貨冇嘢好挑剔  

![](/images/thaiyin23.jpg)

**珍多冰 | 青檸梳打 | 咸檸檬七喜**  
啲冰好多吓不過係細粒好多嘅碎冰  
珍多冰好足料卻唔會減低濃度  
梳打冇七喜咁甜（廢話）  
青檸咸檸各有所好兩樣都唔差啦  

![](/images/thaiyin24.jpg)

**芒果芝士沙冰**  
沙冰係無得轉少甜嘅  
加咗芝士奶蓋就多啲層次  
濃厚啲連芒果沙冰嘅濃郁好味啊！  

![](/images/thaiyin25.jpg)

**火龍果芝士沙冰**  
相比芒果，呢隻火龍果沙冰更好飲  
清甜啲唔似芒果咁濃甜  
連埋芝士奶蓋飲都唔會覺得super full  
  
（嗝～～～）    
