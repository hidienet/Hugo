---
title: '[鰻] 秋香 - 鹽燒白鱔煲仔飯'
date: 2022-10-15T10:00:00.000+08:00
draft: false
images: ["/images/toautumn.jpg"]
tags : [flavor - 行膳積腹, satisfaction - 黃店懲罰日]
---

同我呢種放任式老母唔同  
要約3B嘅話，都係得返星期日晏晝  
仲要就地方咁先可以同佢隻盈少見面啊！  

![](/images/toautumn1.jpg)

因為呢間嘢一開門就好快滿座  
所以趁啱啱開舖見仲有位即係走入去  
嗌咗嘢食就等，先嚟咗碗**味噌湯**  
加咗麩感覺比一般日式食肆更有「誠意」  
味道唔錯唔似求其沖嗰啲咁  

![](/images/toautumn2.jpg)

同3B一齊點可以無酒飲？！  
就算只係小酌一杯都要同佢飲  
揀咗**梅酒**，香甜開胃好好味  
店家貼心咁畀咗杯冰慢慢加  
始終梅酒咁甜唔溝淡吓唔夠凍無咁好味呀  

![](/images/toautumn.jpg)

**鹽燒白鱔煲仔飯**  
一行四個大人一個細路一隻B  
除咗兩件無幫襯嘅塞豆窿  
四個有三個都係嗌呢兜白鱔飯！！！  
實不相瞞我哋就係衝住呢個飯而來  
每日限量供應喎，咁早嚟到就係為咗佢  
白鱔超～ 厚～ 身～ 油花香味道足  
非常彈牙嘅肉質一啲腥味都無  
個皮又燒得較脆身兼有炭香  
飯唔會一舊舊濕笠笠會粒粒分明  
攞埋隻全生蛋食唔會過乾  
而且煲仔飯嘛，最緊要係個底有飯焦  
食得好開心，大大滿足！（thanks 3B，muah～）  
