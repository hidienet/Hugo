---
title: '慢理牆城 Wall Is Eat'
date: 2019-04-16T21:36:00.000+08:00
draft: false
aliases: [ "/2019/04/wall-is-eat.html" ]
tags : [flavor - 行膳積腹, flavor - 螞蟻族]
---

因為食評榜排位高所以月巴HIM拉我去試吓喎…  

![](https://1.bp.blogspot.com/-a-oKXawOEvQ/XLVQjKIVv6I/AAAAAAAAIhM/7-KsnrwCRjcsMS1bl7K3bg5TGbPVsq9wQCLcBGAs/s640/IMG_20190416_114545.jpg)

間嘢位於M1酒店1樓  
鄰國人入住嗰啲咁啦  
所以地面lobby係絕對可以用恐怖嚟形容  
餐廳樓底極高裝修都唔錯  
至少唔似置身於油麻地旺角  
而啲枱細細張間距又超窄可以好清楚聽到隔離枱傾緊啲咩  
（一邊嘅隔離枱勁講旅行，好想join埋一齊講）  

![](https://1.bp.blogspot.com/-OBJ9i3t_91c/XLVRBU63WlI/AAAAAAAAIhU/gJYJEP8vdHoTsMtLMaz0fwYmKISIfyy5wCLcBGAs/s640/IMG_20190415_200427.jpg)

house water係檸檬蝶豆花茶  
話加咗檸檬飲都有檸檬味  
不過好神奇個色都仲係藍色而唔係紫色  

![](https://1.bp.blogspot.com/-jTy-EJfyGe8/XLVTv320EkI/AAAAAAAAIhc/Kw0-VgzwciM6P4EW4IKb0FYHmEZvR3NPgCLcBGAs/s640/IMG_20190415_201558.jpg)

hot dish係**水牛芝士焗菠菜大啡菇**  
同字面一樣啦大菇中間夾咗菠菜蓉再面頭加mozzarella去焗  
味道… 淡咗啲  
可能因為菇出水太多啩  
咁個菠菜蓉又冇話俾好濃味落去  
Mozzarella又係淡味芝士嘛  
成碟嘢係沙律菜嘅陳醋醬最濃味  
（之後嘅主菜們都有佢嘅身影）  

![](https://4.bp.blogspot.com/-6ae2_jSUW6Q/XLVVW0RVr7I/AAAAAAAAIhk/sg54WOBZ69krUNgNhIR9fQgeIQb8Tqe8QCLcBGAs/s640/IMG_20190415_201319.jpg)

主菜之一嗌咗**尋日的羔羊**  
（香煎澳州法式小羊架配脆薯條）  
叫五成熟切落去似三成熟  
但個羊本身都OK新鮮  
有羊味唔會羶都咬得開  
如果真 • 五成熟會更OK  
配醬有提鮮嘅法式芥末同濃郁薄荷醬唔錯呀  
薯條夠熱又夠硬脆，正！  

![](https://1.bp.blogspot.com/-jnaHbHhb3Yo/XLVWO2bhzgI/AAAAAAAAIhw/jS4uWTyvqXgrNTHxq_w3f6wzXW-_fV0IQCLcBGAs/s640/IMG_20190415_204356.jpg)

另一主菜係**慢落豬**  
（慢煮西班牙黑毛豬串燒配甜蕃薯角）  
以55°C慢煮一粒鐘後再焗  
肉嫩汁多豬味濃  
焗過嘅紅黃綠椒非常甜  
三串豬之中有一片香葉因此有兩舊豬極級香  
個蕃薯角一啲都唔角  
點睇都係條but一啲都唔影響佢嘅美味  
又脆又甜幾好食呢  

![](https://4.bp.blogspot.com/-AW_zy2nng9c/XLVYXBPVdAI/AAAAAAAAIh8/5yfZ77VzTsUvETwO0esFEDnRsqSt4TcCwCLcBGAs/s640/IMG_20190415_212236.jpg)

食豬嗰陣已經覺得飽  
然而要餵飽個甜品胃嘛…  
**薩拉熱窩上的羅密歐與謝檸檬**  
（Lemon in Sarajevo | Limone Ripieno）  
原個義大利檸檬嘅雪葩  
為求想知係咪真檸檬我仲咬咗個檸檬皮殼兩啖  
皮係好清新嘅檸檬味然後苦味 XD  
個雪葩都幾酸吓  
拎埋啲燒迷你棉花糖食就啱啱好  
  
總括嚟講啲食物質數幾好  
服務生都算好好  
裝潢唔錯係坐得逼夾啲  
雖然佢話晒都係响間酒店裡面  
不過又冇酒店嘅舒適度啊  
感覺上貴咗少少囉…  
（我冇畀錢都覺得貴）